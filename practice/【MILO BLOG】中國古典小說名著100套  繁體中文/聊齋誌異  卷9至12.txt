卷九 
 
邵臨淄 於去惡 狂生 澂俗 鳳仙 佟客 遼陽軍 張貢士 愛奴 單父宰 孫必振 邑人 
元寶 研石 武夷 大鼠 張不量 牧豎 富翁 王司馬 岳神 小梅 藥僧 於中丞 皂隸 
績女 紅毛氈 抽腸 張鴻漸 太醫 牛飛 王子安 刁姓 農婦 金陵乙 郭安 折獄 義犬 
楊大洪 查牙山洞 安期島 沅俗 雲蘿公主 鳥語 天宮 喬女 蛤此名寄生 劉夫人 陵縣狐 

邵臨淄

    臨淄某翁之女，太學李生妻也。未嫁時，有術士推其造，決其必受官刑。翁怒之，既而
笑曰：「妄言一至於此！無論世家女必不至公庭，豈一監生不能庇一婦乎？」既嫁，悍甚，
指罵夫婿以為常。李不堪其虐，忿鳴於官。邑宰邵公准其詞，簽役立勾。翁聞之大駭，率子
弟登堂，哀求寢息，弗許。李亦自悔，求罷。公怒曰：「公門內豈作輟盡由爾耶？必拘
審！」既到，略詰一二言，便曰：「真悍婦！」杖責三十，臀肉盡脫。導史氏曰：「公豈有
傷心於閨闥耶？何怒之暴也！然邑有賢宰，裡無悍婦矣。志之，以補《循吏傳》之所不及
者。」

於去惡

    北平陶聖俞，名下士。順治間赴鄉試，寓居郊郭。偶出戶，見一人負笈R儴，似卜居未
就者。略詰之，遂釋負於道，相與傾語，言論有名士風。陶大說之，請與同居。客喜，攜囊
入，遂同棲止。客自言：「順天人，姓于，字去惡。」以陶差長，兄之。
    於性不喜游矚，常獨坐一室，而案頭無書卷。陶不與談，則默臥而已。陶疑之，搜其囊
篋，則筆研之外更無長物。怪而問之，笑曰：「吾輩讀書，豈臨渴始掘井耶？」一日就陶借
書去，閉戶抄甚疾，終日五十餘紙，亦不見其折迭成卷。竊窺之，則每一稿脫，則燒灰吞
之。愈益怪焉，詰其故，曰：「我以此代讀耳。」便誦所抄書，頃刻數篇，一字無訛。陶
悅，欲傳其術，於以為不可。陶疑其吝，詞涉誚讓，於曰：「兄誠不諒我之深矣。欲不言，
則此心無以自剖；驟言之，又恐驚為異怪。奈何？」陶固謂：「不妨。」於曰：「我非人，
實鬼耳。今冥中以科目授官，七月十四日奉詔考簾官，十五日士子入闈，月盡榜放矣。」陶
問：「考簾官為何？」曰：「此上帝慎重之意，無論鳥吏鱉官，皆考之。能文者以內簾用，
不通者不得與焉。蓋陰之有諸神，猶陽之有守今也。得志諸公，目不睹墳典，不過少年持敲
門磚，獵取功名，門既開則棄去，再司簿書十數年即文學士，胸中尚有字耶！陽世所以陋劣
幸進，而英雄失志者，惟少此一考耳。」陶深然之，由是益加敬畏。一日自外來，有憂色，
歎曰：「僕生而貧賤，自謂死後可免；不謂迍邅先生相從地下。」陶請其故，曰：「文昌奉
命都羅國封王，簾官之考遂罷。數十年游神耗鬼，雜入衡文，吾輩寧有望耶？」陶問：「此
輩皆誰何人？」曰：「即言之，君亦不識。略舉一二人，大概可知：樂正師曠、司庫和嶠是
也。僕自念命不可憑，文不可恃，不如休耳。」言已怏怏，遂將治任。陶挽而慰之，乃止。
    至中元之夕，謂陶曰：「我將入闈。煩於昧爽時，持香炷於東野。三呼去惡，我便
至。」乃出門去。陶沽酒烹鮮以待之。東方既白，敬如所囑。無何，於偕一少年來。問其姓
字，於曰：「此方子晉，是我良友，適於場中相邂逅。聞兄盛名，深欲拜識。」同至寓，秉
燭為禮。少年亭亭似玉，意度謙婉。陶甚愛之，便問：「子晉佳作，當大快意。」於曰：
「言之可笑！闈中七則，作過半矣，細審主司姓名，裹具徑出。奇人也！」陶扇爐進酒，因
問：「闈中何題？去惡魁解否？」於曰：「書藝、經論各一，夫人而能之。策問：『自古邪
僻固多，而世風至今日，姦情醜態，愈不可名，不惟十八獄所不得盡，抑非十八獄所能容。
是果何術而可？或謂宜量加一二獄，然殊失上帝好生之心。其宜增與、否與，或別有道以清
其源，爾多十其悉言勿隱。』弟策雖不佳，頗為痛快。表：『擬天魔殄滅，賜群臣龍馬天衣
有差。』次則《瑤台應制詩》、《西池桃花賦》。此三種，自謂場中無兩矣！」言已鼓掌。
方笑曰：「此時快心，放兄獨步矣；數辰後，不痛哭始為男子也。」天明，方欲辭去。陶留
與同寓，方不可，但期暮至。三日竟不復來，陶使於往尋之。於曰：「無須。子晉拳拳，非
無意者。」日既西，方果來。出一卷授陶，曰：「三日失約。敬錄舊藝百餘作，求一品
題。」陶捧讀大喜，一句一讚，略盡一二首，遂藏諸笥。談至更深，方遂留，與於共榻寢。
自此為常。方無夕不至，陶亦無方不歡也。
    一夕倉皇而入，向陶曰：「地榜已揭，於五兄落第矣！」於方臥，聞言驚起，泫然流
涕。二人極意慰藉，涕始止。然相對默默，殊不可堪。方曰：「適聞大巡環張桓候將至，恐
失志者之造言也；不然，文場尚有翻覆。」於聞之色喜。陶詢其故，曰：「桓侯翼德，三十
年一巡陰曹，三十五年一巡陽世，兩間之不平，待此老而一消也。」乃起，拉方俱去。兩夜
始返，方喜謂陶曰：「君不賀五兄耶？桓侯前夕至，裂碎地榜，榜上名字，止存三之一。遍
閱遺卷，得五兄甚喜，薦作交南巡海使，旦晚輿馬可到。」陶大喜，置酒稱賀。酒數行，於
問陶曰：「君家有閒捨否？」問：「將何為？」曰：「子晉孤無鄉土，又不忍恝然於兄。弟
意欲假館相依。」陶喜曰：「如此，為幸多矣。即無多屋宇，同榻何礙。但有嚴君，須先關
白。」於曰：「審知尊大人慈厚可依。兄場闈有日，子晉如不能待，先歸何如？」陶留伴逆
旅，以待同歸。
    次日方暮，有車馬至門，接於蒞任。於起，握手曰：「從此別矣。一言欲告，又恐阻銳
進之志。」問：「何言？」曰：「君命淹蹇，生非其時。此科之分十之一；後科桓候臨世，
公道初彰，十之三；三科始可望也。」陶聞欲中止。於曰：「不然，此皆天數。即明知不
可，而注定之艱若，亦要歷盡耳。」又顧方曰：「勿淹滯，今朝年、月、日、時皆良，即以
輿蓋送君歸。僕馳馬自去。」方忻然拜別。陶中心迷亂，不知所囑，但揮涕送之。見輿馬分
途，頃刻都散。始悔子晉北旋，未致一字，而已無及矣。
    三場畢，不甚滿志，奔波而歸。入門問子晉，家中並無知者。因為父述之，父喜曰：
「若然，則客至久矣。先是陶翁晝臥，夢輿蓋止於其門，一美少年自車中出，登堂展拜。訝
問所來，答云：「大哥許假一捨，以入闈不得偕來。我先至矣。」言已，請入拜母。翁方謙
卻，適家媼入曰：「夫人產公子矣。」恍然而醒，大奇之。是日陶言，適與夢符，乃知兒即
子晉後身也。父子各喜，名之小晉。兒初生，善夜啼，母苦之。陶曰：「倘是子晉，我見
之，啼當止。」俗忌客忤，故不令陶見。母患啼不可耐，乃呼陶入。陶嗚之曰：「子晉勿
爾！我來矣！」兒啼正急，聞聲輟止，停睇不瞬，如審顧狀。陶摩頂而去。自是竟不復啼。
數月後，陶不敢見之，一見則折腰索抱，走去則啼不可止。陶亦狎愛之。四歲離母，輒就兄
眠；兄他出，則假寐以俟其歸。兄於枕上教毛詩，誦聲呢喃，夜盡四十餘行。以子晉遺文授
之，欣然樂讀，過口成誦；試之他文不能也。八九歲眉目朗徹，宛然一子晉矣。
    陶兩入闈，皆不第。丁酉，文場事發，簾官多遭誅遣，貢舉之途一肅，乃張巡環力也。
陶下科中副車，尋貢。遂灰志前途，隱居教弟。嘗語人曰：「吾有此樂，翰苑不易也。」異
史氏曰：「余每至張夫子廟堂，瞻其鬚眉，凜稟有生氣。又其生平瘖啞如霹靂聲，矛馬所
至，無不大快，出人意表。世以將軍好武，遂置與絳，灌伍，寧知文昌事繁，須侯固多哉！
嗚呼！三十五年，來何暮也！」

狂生

    劉學師言：濟寧有狂生某，善飲；家無儋石，而得錢輒沽，殊不以窮厄為意。值新刺史
蒞任，善飲無對。聞生名，招與飲而悅之，時共談宴。生恃其狎，凡有小訟求直者，輒受薄
賄為之緩頰；刺史每可其請。生習為常，刺史心厭之。一日早衙，持刺登堂，刺史覽之微
笑，生厲聲曰：「公如所請可之；不如所請否之，何笑也！聞之：士可殺而不可辱。他固不
能相報，豈一笑不能報耶？」言已大笑，聲震堂壁。刺史怒曰：「何敢無禮！寧不聞滅門令
尹耶！」生掉臂竟下，大聲曰：「生員無門之可滅！」刺史益怒，執之。訪其家居，則並無
田宅，惟攜妻在城堞上住。刺史聞而釋之，但逐不令居城垣。朋友憐其狂，為買數尺地，購
斗室焉。入而居之，歎曰：「今而後畏今尹矣！」
    異史氏曰：「士君子奉法守禮，不敢劫人於市，南面者奈我何哉！然仇之猶得而加者，
徒以有門在耳；夫至無門可滅，則怒者更無以加之矣。噫嘻！此所謂『貧賤驕人』者耶！獨
是君子雖貧，不輕干人，乃以口腹之累，喋喋公堂，品斯下矣。雖然，其狂不可及。」
 
澂俗

    澂人多化物類，出院求食。有客寓旅邸時，見群鼠入米盎，驅之即遁。客伺其入，驟覆
之，瓢水灌注其中，頃之盡斃。主人全家暴卒，惟一子在。訟官，官原而宥之。
 
鳳仙

    劉赤水，平樂人，少穎秀，十五入郡庠。父母早亡，遂以遊蕩自廢。家不中資，而性好
修飾，衾榻皆精美。一夕被人招飲，忘滅燭而去。酒數行始憶之，急返。聞室中小語，伏窺
之，見少年擁麗者眠榻上。宅臨貴家廢第，恆多怪異，心知其狐，亦不恐，入而叱曰：「臥
榻豈容鼾睡！」二人遑遽，抱衣赤身遁去。遺紫褲褲一，帶上系針囊。大悅，恐其竊去，藏
衾中而抱之。俄一蓬頭婢自門罅入，向劉索取。劉笑要償。婢請遺以酒，不應；贈以金，又
不應。婢笑而去。旋返曰：「大姑言：如賜還，當以佳偶為報。」劉問：「伊誰？」曰：
「吾家皮姓，大姑小字八仙，共臥者胡郎也；二姑水仙，適富川丁官人；三姑鳳仙，較兩姑
尤美，自無不當意者。」劉恐失信，請坐待好音。婢去復返曰：「大姑寄語官人：好事豈能
猝合？適與之言，反遭詬厲；但緩時日以待之，吾家非輕諾寡信者。」劉付之。
    過數日渺無信息。薄暮自外歸，閉門甫坐，忽雙扉自啟，兩人以被承女郎，手捉四角而
入，曰：「送新人至矣！」笑置榻上而去。近視之，酣睡未醒，酒氣猶芳，赬顏醉態，傾絕
人寰。喜極，為之捉足解襪，抱體緩裳。而女已微醒，開目見劉，四肢不能自主，但恨曰：
「八仙淫婢賣我矣！」劉狎抱之。女嫌膚冰，微笑曰：「今夕何夕，見此涼人！」劉曰：
「子兮子兮，如此涼人何！」遂相歡愛。既而曰：「婢子無恥，玷人床寢，而以妾換褲耶！
必小報之！」
    從此無夕不至，綢繆甚殷。袖中出金釧一枚，曰：「此八仙物也。」又數日，懷繡履一
雙來，珠嵌金繡，工巧殊絕，且囑劉暴揚之。劉出誇示親賓，求觀者皆以資酒為贄，由此奇
貨居之。女夜來，作別語。怪問之，答云：「姊以履故恨妾，欲攜家遠去，隔絕我好。」劉
懼，願還之。女云：「不必，彼方以此挾妾，如還之，中其機矣。」劉問：「何不獨留？」
曰：「父母遠去，一家十餘口，俱托胡郎經紀，若不從去，恐長舌婦造黑白也。」從此不復
至。
    逾二年，思念纂切。偶在途中，遇女郎騎款段馬，老僕鞚之，摩肩過；反啟障紗相窺，
丰姿艷艷。頃，一少年後至，曰：「女子何人？似頗佳麗。」劉亟贊之。少年拱手笑曰：
「太過獎矣！此即山荊也。」劉惶愧謝過。少年曰：「何妨。但南陽三葛，君得其龍，區區
者又何足道！」劉疑其言。少年曰：「君不認竊眠臥榻者耶？」劉始悟為胡。敘僚婿之誼，
嘲謔甚歡。少年曰：「岳新歸，將以省覲，可同行否？」劉喜，從入縈山。
    山上故有邑人避亂之宅，女下馬入。少間，數人出望，曰：「劉官人亦來矣。」入門謁
見翁嫗。又一少年先在，靴袍炫美。翁曰：「此富川丁婿。」並揖就坐。少時，酒灸紛綸，
談笑頗洽。翁曰：「今日三婿並臨。可稱佳集。又無他人，可喚兒輩來。作一團圞之會。」
俄，姊妹俱出，翁命設坐，各傍其婿。八仙見劉，惟掩口而笑；鳳仙輒與嘲弄；水仙貌少
亞，而沉重溫克，滿座傾談，惟把酒含笑而已。於是履舄交錯，蘭麝熏人，飲酒樂甚。劉視
床頭樂具畢備，遂取玉笛，請為翁壽。翁喜，命善者各執一藝，因而合座爭取，惟丁與鳳仙
不取。八仙曰：「丁郎不諳可也，汝寧指屈不伸者？」因以拍板擲鳳仙懷中，便串繁響。翁
悅曰：「家人之樂極矣！兒輩俱能歌舞，何不各盡所長？」八仙起，捉水仙曰：「鳳仙從來
金玉其音，不敢相勞；我二人可歌《洛妃》一曲。」二人歌舞方已，適婢以金盤進果，都不
知其何名。翁曰：「此自真臘攜來，所謂『田婆羅』也。」因掬數枚送丁前。鳳仙不悅曰：
「婿豈以貧富為愛憎耶？」翁微哂不言。八仙曰：「阿爹以丁郎異縣，故是客耳。若論長
幼，豈獨鳳妹妹有拳大酸婿耶？」鳳仙終不快，解華妝，以鼓拍授婢，唱《破窯》一折，聲
淚俱下；既闋，拂袖徑去，一座為之不歡。八仙曰：「婢子喬性猶昔。」乃追之，不知所往。
    劉無顏，亦辭而歸。至半途見鳳仙坐路旁，呼與並坐，曰：「君一丈夫，不能為床頭人
吐氣耶？黃金屋自在書中，願好為之。」舉足云：「出門匆遽，棘剌破復履矣，所贈物，在
身邊否？」劉出之，女取而易之。劉乞其敝者，囅然曰：「君亦大無賴矣！幾見自己衾枕之
物，亦要懷藏者？如相見愛，一物可以相贈。」旋出一鏡付之曰：「欲見妾，當於書卷中覓
之；不然，相見無期矣。」言已不見。
    怊悵而歸。視鏡，則鳳仙背立其中，如望去人於百步之外者。因念所囑，謝客下帷。一
日見鏡中人忽現正面，盈盈欲笑，益重愛之。無人時，輒以共對。月餘銳志漸衰，游恆忘
返。歸見鏡影，慘然若涕；隔日再視，則背立如初矣：始悟為己之廢學也。乃閉戶研讀，晝
夜不輟；月餘則影復向外。自此驗之：每有事荒廢，則其容戚；數日攻苦，則其容笑。於是
朝夕懸之，如對師保。如此二年，一舉而捷。喜曰：「今可以對我鳳仙矣！」攬鏡視之，見
畫黛彎長，瓠犀微露，喜容可掬，宛在目前。愛極，停睇不已。忽鏡中人笑曰：「『影裡情
郎，畫中愛寵』，今之謂矣。」驚喜四顧，則鳳仙已在座右。握手問翁媼起居，曰：「妾別
後不曾歸家，伏處巖穴，聊與君分苦耳。」劉赴宴郡中，女請與俱；共乘而往，人對面不相
窺。既而將歸，陰與劉謀，偽為娶於郡也者。女既歸，始出見客，經理家政。人皆驚其美，
而不知其狐也。
    劉屬富川令門人，往謁之。遇丁，殷殷邀至其家，款禮優渥，言：「岳父母近又他徙。
內人歸寧，將復。當寄信往，並詣申賀。」劉初疑丁亦狐，及細審邦族，始知富川大賈子
也。初，丁自別業暮歸，遇水仙獨步，見其美，微睨之。女請附驥以行。丁喜，載至齋，與
同寢處。欞隙可入，始知為狐。女言：「郎勿見疑。妾以君誠篤，故願托之。」丁嬖之。竟
不復娶。
    劉歸，假貴家廣宅，備客燕寢，灑掃光潔，而苦無供帳；隔夜視之，則陳設煥然矣。過
數日，果有三十餘人，繼旗采酒禮而至，輿馬繽紛，填溢階巷。劉揖翁及丁、胡入客舍，風
仙逆嫗及兩姨入內寢。八仙曰：「婢子今貴，不怨冰人矣。釧履猶存否？」女搜付之，曰：
「履則猶是也，而被千人看破矣。」八仙以履擊背，曰：「撻汝寄於劉郎。」乃投諸火，祝
曰：「新時如花開，舊時如花謝；珍重不曾著，姮娥來相借。」水仙亦代祝曰：「曾經籠玉
筍，著出萬人稱；若使姮娥見，應憐太瘦生。」鳳仙撥火曰：「夜夜上青天，一朝去所歡；
留得纖纖影，遍與世人看。」遂以灰捻拌中，堆作十餘分，望見劉來，托以贈之。但見繡履
滿柈，悉如故款。八仙急出，推柈墮地；地上猶有一二隻存者，又伏吹之，其跡始滅。次
日，丁以道遠，夫婦先歸。八仙貪與妹戲，翁及胡屢督促之，亭午始出，與眾俱去。
    初來、儀從過盛，觀者如市，有兩寇窺見麗人，魂魄喪失，因謀劫諸途。偵其離村，尾
之而去。相隔不盈一尺，馬極奔不能及。至一處，兩崖夾道，輿行稍緩；追及之，持刀吼
吒，人眾都奔。下馬啟簾，則老嫗坐焉。方疑誤掠其母；才他顧，而兵傷右臂，頃已被縛。
凝視之，崖並非崖，乃平樂城門也；輿中則李進士母，自鄉中歸耳。一寇後至，亦被斷馬足
而縶之。門丁執送太守，一訊而伏。時有大盜未獲，詰之，即其人也。
    明春，劉及第。鳳仙以招禍，故悉辭內戚之賀。劉亦更不他娶。及為郎官，納妾，生二
子。
    異史氏曰：「嗟乎！冷暖之態，仙凡固無殊哉！『少不努力，老大徒傷』。惜無好勝佳
人，作鏡影悲笑耳。吾願恆河沙數仙人，並遣嬌女婚嫁人間，則貧窮海中，少苦眾生矣。」

佟客

    董生，徐州人，好擊劍，每慷慨自負。偶於途中遇一客，跨蹇同行。與之語，談吐豪
邁；詰其姓字，云：「遼陽佟姓。」問：「何往？」曰：「余出門二十年，適自海外歸
耳。」董曰：「君遨遊四海，閱人綦多，曾見異人否？佟曰：「異人何等？」董乃自述所
好，恨不得異人之傳。佟曰：「異人何地無之，要必忠臣孝子，始得傳其術也。」董又毅然
自許；即出佩劍彈之而歌，又斬路側小樹以矜其利。佟掀髯微笑，因便借觀。董授之。展玩
一過，曰：「此甲鐵所鑄，為汗臭所蒸，最為下品。僕雖未聞劍術，然有一劍頗可用。」遂
於衣底出短刃尺許，以削董劍，脆如瓜瓠，應手斜斷如馬蹄。董駭極，亦請過手，再三拂拭
而後返之。邀佟至家，堅留信宿。叩以劍法，謝不知。董按膝雄談，惟敬聽而已。
    更既深，忽聞隔院紛拏。隔院為生父居，心驚疑。近壁凝聽，但聞人作怒聲曰：「教汝
子速出即刑，便赦汝！」少頃似加搒掠，呻吟不絕者，真其父也。生捉戈欲往，佟止之曰：
「此去恐無生理，宜審萬全。」生皇然請教，佟曰：「盜坐名相索，必將甘心焉。君無他骨
肉，宜囑後事於妻子；我啟戶為君警廝僕。」生諾，入告其妻。妻牽衣泣。生壯念頓消，遂
共登樓上，尋弓覓矢，以備盜攻。倉皇未已，聞佟在樓簷上笑曰：「賊幸去矣。」燭之已
杳。逡巡出，則見翁赴鄰飲，籠燭方歸；惟庭前多編菅遺灰焉。乃知佟異人也。
    異史氏曰：「忠孝，人之血性；古來臣子而不能死君父者，其初豈遂無提戈壯往時哉，
要皆一轉念誤之耳。昔解縉與方孝儒相約以死，而卒食其言；安知矢約歸後，不聽床頭人嗚
泣哉？」
    邑有快役某，每數日不歸，妻遂與裡中無賴通。一日歸，值少年自房中出，大疑，苦詰
妻。妻不服。既於床頭得少年遺物，妻窘無詞，惟長跪哀乞。某怒甚，擲以繩，逼令自縊。
妻請妝服而死，許之。妻乃入室理妝；某自酌以待之，呵叱頻催。俄妻炫服出，含涕拜曰：
「君果忍令奴死耶？」某盛氣咄之，妻返走入房，方將結帶，某擲盞呼曰：「咍，返矣！一
頂綠頭巾，或不能壓人死耳。」遂為夫婦如初。此亦大紳者類也，一笑。

遼陽軍

    沂水某，明季充遼陽軍。會遼城陷，為亂兵所殺；頭雖斷猶不甚死。至夜一人執簿來，
按點諸鬼。至某，謂其不宜死，使左右續其頭而送之。遂共取頭按項上，群扶之，風聲簌
簌，行移時，置之而去。視其地則故里也。沂令聞之，疑其竊逃。拘訊而得其情，頗不信；
又審其頸無少斷痕，將刑之。某曰：「言無可憑信，但請寄獄中。斷頭可假，陷城不可假。
設遼城無恙，然後受刑未晚也。」令從之。數日遼信至，時日一如所言，遂釋之。

張貢士

    安丘張貢士，寢疾，仰臥床頭。忽見心頭有小人出，長僅半尺；儒冠儒服，作俳優狀。
唱昆山曲，音調清徹，說白、自道名貫，一與己同；所唱節末，皆其生平所遭。四折既畢，
吟詩而沒。張猶記其梗概，為人述之。
    高西園云：「向讀漁洋先生《池北偶談》，見有記心頭小人者，為安丘張某事。余素善
安丘張卯君，意必其宗屬也。一日晤間問及，始知即卯君事。詢其本末，云：當病起時，所
記昆山曲者，無一字遺，皆手錄成冊。後其嫂夫人以為不祥語，焚棄之。每從酒邊茶餘，猶
能記其尾聲，常舉以誦客。今並識之，以廣異聞。其詞云：「詩雲子曰都休講，不過是『都
都平丈』（相傳一村塾師訓童子讀論語，字多訛謬。其尤堪笑者，讀『鬱鬱乎文哉』為『都
都平丈我』）。全憑著佛留一百二十行（村塾中有訓蒙要書，名《莊農雜字》。其開章云：
「佛留一百二十行，惟有莊農打頭強，最為鄙俚）。」玩其語意，似自道其生平寥落，晚為
農家作塾師，主人慢之，而為是曲。意者：夙世老儒，其卯君前身乎？卯君名在辛，善漢隸
篆印。

愛奴

    河間徐生，設教於恩。臘初歸，途遇一叟，審視曰：「徐先生撤帳矣。明歲授教何
所？」答曰：「仍舊。」叟曰：「敬業姓施。有捨甥延求明師，適托某至東□聘呂子廉，渠
已受贄稷門。君如苟就，束儀請倍於恩。」徐以成約為辭。叟曰：「信行君子也。然去新歲
尚遠，敬以黃金一兩為贄，暫留教之，明歲另議何如？」徐可之。叟下騎呈禮函，且曰：
「敝裡不遙矣。宅綦隘，飼畜為艱，請即遣僕馬去，散步亦佳。」徐從之，以行李寄叟馬上。
    行三四里許，日既暮，始抵其宅，漚釘獸環，宛然世家。呼甥出拜，十三四歲童子也。
叟曰：「妹夫蔣南川，舊為指揮使。止遺此兒，頗不鈍，但嬌慣耳。得先生一月善誘，當勝
十年。」未幾設筵，備極豐美，而行酒下食，皆以婢媼。一婢執壺侍立，年約十五六，風致
韻絕，心竊動之。席既終。叟命安置床寢，始辭而去。
    天未明。兒出就學。徐方起，即有婢來捧巾侍盥，即執壺人也。日給三餐悉此婢，至夕
又來掃榻。徐問：「何無僮僕？」婢笑不言，布衾徑去。次夕復至。入以游語，婢笑不拒，
遂與狎。因告曰：「吾家並無男子，外事則托施舅。妾名愛奴。夫人雅敬先生，恐諸婢不
潔，故以妾來。今日但須緘密，恐發覺，兩無顏也。」一夜共寢忘曉，為公子所遭，徐慚怍
不自安。至夕婢來曰：「幸夫人重君，不然敗矣！公子入告，夫人急掩其口，若恐君聞。但
戒妾勿得久留齋館而已。」言已遂去。徐甚德之。
    然公子不善讀，訶責之，則夫人輒為緩頰。初猶遣婢傳言；漸親出，隔戶與先生語，往
往零涕。顧每晚必問公子日課。徐頗不耐，作色曰：「既從兒懶，又責兒工，此等師我不慣
作！請辭。」夫人遣婢謝過，徐乃止。自入館以來，每欲一出登眺，輒錮閉之。一日醉中怏
悶，呼婢問故。婢言：「無他，恐廢學耳。如必欲出，但請以夜。」徐怒曰：「受人數金，
便當淹禁死耶！教我夜竄何之乎？久以素食為恥，贄固猶在囊耳。」遂出金置几上，治裝欲
行。夫人出，脈脈不語，惟掩袂哽咽，使婢返金，啟鑰送之。徐覺門戶逼側；走數步，目光
射入，則身自陷塚中出，四望荒涼，一古墓也。大駭。然心感其義，乃賣所賜金，封堆植樹
而去。
    過歲復經其處，展拜而行。遙見施叟，笑致溫涼，邀之殷切。心知其鬼，而欲一問夫人
起居，遂相將入村，沽酒共酌。不覺日暮，叟起償酒價，便言：「寒舍不遠，舍妹亦適歸
寧，望移玉趾，為老夫祓除不祥。」出村數武，又一里落，叩扉入，秉燭向客。俄，蔣夫人
自內出，始審視之，蓋四十許麗人也。拜謝曰：「式微之族，門戶零落，先生澤及枯骨，真
無計可以償之。」言已泣下。既而呼愛奴，向徐曰：「此婢，妾所憐愛，今以相贈，聊慰客
中寂寞。凡有所須，渠亦略能解意。」徐唯唯。少問兄妹俱去，婢留侍寢。雞初鳴，叟即來
促裝送行；夫人亦出，囑婢善事先生。又謂徐曰：「從此尤宜謹秘，彼此遭逢詭異，恐好事
者造言也。」徐諾而別，與婢共騎。至館獨處一室，與同棲止。或客至，婢不避，人亦不之
見也。偶有所欲，意一萌而婢已致之。又善巫，一挼挲而痾立愈。清明歸，至墓所，婢辭而
下。徐囑代謝夫人。曰：「諾。」遂沒。數日返，方擬展墓，見婢華妝坐樹下，因與俱發。
終歲往還，如此為常。欲攜同歸，執不可。歲杪辭館歸，相訂後期。婢送至前坐處，指石堆
曰：「此妾墓也。夫人未出閣時，便從服役，天殂瘞此。如再過以炷香相吊，當得復會。」
    別歸，懷思頗苦，敬往祝之，殊無影響。乃市櫬發塚，意將載骨歸葬，以寄戀慕。穴開
自入，則見顏色如生。膚雖未朽，衣敗若滅；頭上玉飾金釧都如新制。又視腰間，裹黃金數
鋌，卷懷之。始解袍覆屍，抱入材內，賃輿載歸；停諸別第，飾以繡裳，獨宿其旁，冀有靈
應。忽愛奴自外入，笑曰：「劫墳賊在此耶！」徐驚喜慰問。婢曰：「向從夫人往東昌，三
日既歸，則捨宇已空。頻蒙相邀，所以不肯相從者，以少受夫人重恩，不忍離逖耳。今既劫
我來，即速瘞葬便見厚德。」徐問：「有百年復生者，今芳體如故，何不效之？」歎曰：
「此有定數。世傳靈跡，半涉幻妄。要欲復起動履，亦復何難？但不能類生人，故不必
也。」乃啟棺入，屍即自起，亭亭可愛。探其懷，則冷若冰雪。遂將入棺復臥，徐強止之，
婢曰：「妾過蒙夫人寵，主人自異域來，得黃金數萬，妾竊取之，亦不甚追問。後瀕危，又
無戚屬，遂藏以自殉。夫人痛妾夭謝，又以寶飾入殮。身所以不朽者，不過得金寶之餘氣
耳。若在人世，豈能久乎？必欲如此，切勿強以飲食；若使靈氣一散，則遊魂亦消矣。」徐
乃構精舍，與共寢處。笑語一如常人；但不食不息，不見生人。年餘徐飲薄醉，執殘瀝強灌
之，立刻倒地，口中血水流溢，終日面屍已變。哀悔無及，厚葬之。導史氏曰：「夫人教
子，無異人世，而所以待師者何厚也！不亦賢乎！余謂艷屍不如雅鬼，乃以措大之俗莽，致
靈物不享其長年，惜哉！」
    章丘朱生，索剛鯁，設帳於某貢土家。每譴弟子，內輒遣婢為乞免，不聽。一口親詣窗
外，與朱關說。朱怒，執界方，大罵而出。婦懼而奔；朱迫之，自後橫市臀股，鏘然作皮肉
聲。令人笑絕！
    長山某，每延師，必以一年束金，合終歲之虛盈，計每日得如干數；又以師離齋、歸齋
之日，詳記為籍，歲終，則公同按日而乘除之。馬生館其家，初見操珠盤來，得故甚駭；既
而暗生一術，反嗔為喜，聽其復算不少校。翁大悅，堅訂來歲之約。馬辭以故。遂薦一生乖
謬者自代。及就館，動輒詬罵，翁無奈，悉含忍之。歲杪攜珠盤至，生勃然忿極，姑聽其
算。翁又以途中日盡歸於兩，生不受，撥珠歸東。兩爭不決，操戈相向，兩人破頭爛額而赴
公庭焉。

單父宰

    青州民某五旬餘，繼娶少婦。二子恐其復育，乘父醉，潛割睪九而藥糝之。父覺，托病
不言，久之創漸平。忽入室，刀縫綻裂，血溢不止，尋斃。妻知其故，訟於官。官械其子，
果伏。駭曰：「余今為『單父宰』矣！」並誅之。
    邑有王生者，娶月餘而出其妻。妻父訟之。時淄宰辛公，問王何故出妻。答云：「不可
說。」固詰之，曰：「以其不能產育耳。」公曰：「妄哉！月餘新婦，何知不產？」忸怩久
之，告曰：「其陰甚偏。」公笑曰：「是則偏之為害，而家之所以不齊也。」此可與「單父
宰」並傳一笑。

孫必振

    孫必振渡江，值大風雷，舟船蕩搖，同舟大恐。忽見金甲神立雲中，手持金字牌下示；
諸人共仰視之，上書「孫必振」三字，甚真。眾謂孫：「必汝有犯天譴，請自為一舟，勿相
累。」孫尚無言，眾不待其肯可，視旁有小舟，共推置其上。孫既登舟，回首，則前舟覆矣。
 
邑人

    邑有鄉人，索無賴。一日晨起，有二人攝之去。至市頭，見屠人以半豬懸架上，二人便
極力推擠之，遂覺身與肉合，二人亦徑去。少間屠人賣肉，操刀斷割，遂覺一刀一痛，徹於
骨髓。後有鄰翁來市肉，苦爭低昂，添脂搭肉，片片碎割，其苦更慘。肉盡，乃尋途歸；歸
時日已向辰。家人謂其晏起，乃細述所遭。呼鄰問之，則市肉方歸，言其片數、斤數，毫髮
不爽。崇朝之間，已受凌遲一度，不亦奇哉！

元寶

    廣東臨江山崖巉巖，常有元寶嵌石上。崖下波湧，舟不可泊。或蕩槳近摘之，則牢不可動；若其人數應得此，則一摘即落，回首已復生矣。

研石

    王仲超言：洞庭君山間有石洞，高可容舟，深暗不測，湖水出入其中。嘗秉燭泛舟而
入，見兩壁皆黑石，其色如漆，按之而軟；出刀割之，如切硬腐。隨意制為研。既出，見風
則堅凝過於他石。試之墨，大佳。估舟游楫，往來甚眾，中有佳石，不知取用，亦賴好奇者之品題也。

武夷

    武夷山有削壁千仞，人每於下拾沉香玉塊焉。太守聞之，督數百人作雲梯，將造頂以覘
其異，三年始成。太守登之，將及巔，見大足伸下，一拇指粗於搗衣杵，大聲曰：「不下，
將墮矣！」大驚，疾下。才至地，則架木朽折，崩墜無遺。

大鼠

    萬曆間。宮中有鼠，大與貓等，為害甚劇。遍求民間佳貓捕制之，輒被啖食。適異國來
貢獅貓，毛白如雪。抱投鼠屋，闔其扉，潛窺之。貓蹲良久，鼠逡巡自穴中出，見貓怒奔
之。貓避登几上，鼠亦登，貓則躍下。如此往復，不啻百次。眾鹹謂貓怯，以為是無能為
者。既而鼠跳擲漸遲，碩腹似喘，蹲地上少休。貓即疾下，爪掬頂毛，口齡首領，輾轉爭
持，貓聲嗚嗚，鼠聲啾啾。啟扉急視，則鼠首已嚼碎矣。然後知貓之避非怯也，待其惰也。
彼出則歸，彼歸則復，用此智耳。噫！匹夫按劍何異鼠乎！
 
張不量

    賈人某至直隸界，忽大雨雹，伏禾中。聞空中云：「此張不量田，勿傷其稼。」賈私意
張氏既云「不良」，何反祐護？雹止，入村，訪問其人，且問取名之義。蓋張素封，積粟甚
富。每春貧民就貸，償時多寡不校，悉內之，未嘗執概取盈，故名「不量」，非「不良」
也。眾趨田中，見棵穗摧折如麻，獨張氏諸田無恙。

牧豎

    兩牧豎入山至狼穴，穴有小狼二，謀分捉之。各登一樹，相去數十步。少頃大狼至，入
穴失子，意甚倉皇。豎於樹上扭小狼蹄耳故令嗥；大狼聞聲仰視，怒奔樹下，號且爬抓。其
一豎又在彼樹致小狼鳴急；狼輟聲四顧，始望見之，乃捨此趨彼，跑號如前狀。前樹又鳴，
又轉奔之。口無停聲，足無停趾，數十往復，奔漸遲，聲漸弱；既而奄奄僵臥，久之不動。
豎下視之，氣已絕矣。
    今有豪強子，怒目按劍，若將搏噬；為所怒者，乃闔扇去。豪力盡聲嘶，更無敵者，豈
不暢然自雄？不知此禽獸之威，人故弄之以為戲耳。

富翁

    富翁某，商賈多貸其資。一日出，有少年從馬後，問之，亦假本者。翁諾之。至家，適
几上有錢數十，少年即以手疊錢，高下堆壘之。翁謝去，竟不與資。或問故，翁曰：「此人
必善博，非端人也，所熟之技，不覺形於手足矣。」訪之果然。

王司馬

    新城王大司馬霽宇鎮北邊時，常使匠人鑄一大桿刀，闊盈尺，重百鈞。每按邊，輒使四
人扛之。鹵簿所止，則置地上，故令北人捉之，力撼不可少動。司馬陰以桐木依樣為刀，寬
狹大小無異，貼以銀箔，時於馬上舞動，諸部落望見，無不震悚。又於邊外埋葦薄為界，橫
斜十餘里，狀若藩籬，揚言曰：「此吾長城也。」北兵至，悉拔而火之。司馬又置之。既而
三火，乃以炮石伏機其下，北兵焚薄，藥石盡發，死傷甚眾。既遁去，司馬設薄如前。北兵
遙望皆卻走，以故帖服若神。後司馬乞骸歸，塞上復警。召再起；司馬時年八十有三，力疾
陛辭。上慰之曰：「但煩卿臥治耳。」於是司馬復至邊。每止處，輒臥幛中。北人聞司馬至
皆不信，因假議和，將驗真偽。啟簾，見司馬坦臥，皆望榻伏拜，撟舌而退。

岳神

    揚州提同知，夜夢岳神召之，詞色憤怒。仰見一人侍神側，少為緩頰。醒而惡之。早詣
岳廟，默作祈禳。既出見藥肆一人，絕肖所見。問之知為醫生，及歸暴病，特遣人聘之。至
則出方為劑，暮服之，中夜而卒。或言：閻羅王與東嶽天子，日遣侍者男女十萬八千眾，分
布天下作巫醫，名「勾魂使者」。用藥者不可不察也！

小梅

    蒙陰王慕貞，世家子也。偶游江浙，見媼哭於途，詰之。言：「先夫止遺一子，今犯死
刑，誰有能出之者？」王素慷慨，志其姓名，出橐南中金為之斡旋，竟釋其罪。
    其人出，聞王之救己也，茫然不解其故；訪詣旅邸，感泣謝問。王曰：「無他，憐汝母
老耳。」其人大駭曰：「母故已久，」王亦異之。抵暮媼來申謝，王咎其謬誣，媼曰：「實
相告：我東山老狐也。二十年前，曾與兒父有一夕之好，故不忍其鬼之餒也。」王悚然起
敬，再欲詰之，已杳。
    先是，王妻賢而好佛，不茹葷酒，治潔室，懸觀音像，以無子，日日焚禱其中。而神又
最靈，輒示夢，教人趨避，以故家中事皆取決焉。後有疾綦篤，移榻其中；又別設錦裀於內
室而扃其戶，若有所伺。王以為惑，而以其疾勢昏瞀，不忍傷之。臥病二年，惡囂，常屏人
獨寢。潛聽之似與人語，啟門視之又寂然。病中他無所慮，有女十四歲，惟日催治裝遣嫁。
既醮，呼王至榻前，執手曰：「今訣矣！初病時，菩薩告我，命當速死；念不了者，幼女未
嫁，因賜少藥，俾延息以待。去歲，菩薩將回南海，留案前侍女小梅，為妾服役。今將死，
薄命人又無所出。保兒，專所憐愛，恐娶悍怒之婦，令其子母失所。小梅姿容秀美，又溫
淑，即以為繼室可也。」蓋王有妾生一子，名保兒。王以其言荒唐，曰：「卿素敬者神，今
出此言，不已褻乎？」答云：「小梅事我年餘，相忘形骸，我已婉求之矣。」問：「小梅何
處？」曰：「室中非耶？」方欲再詰，閉目已逝。
    王夜守靈幃，聞室中隱隱啜泣，大駭，疑為鬼。喚諸婢妾啟鑰視之，則二八麗者縗服在
室。眾以為神，共羅拜之，女斂涕扶掖。王凝注之，俯首而已。王曰：「如果亡室之言非
妄，請即上堂，受兒女朝謁；如其不可，僕亦不敢妄想，以取罪過。」女靦然出，竟登北
堂，王使婢為設坐南向，王先拜，女亦答拜；下而長幼卑賤，以次伏叩，女莊容坐受，惟妾
至則挽之。自夫人臥病，婢惰奴偷，家久替。眾參已，肅肅列侍。女曰：「我感夫人盛意，
羈留人間，又以大事相委，汝輩宜各洗心，為主效力，從前愆尤，悉不計較。不然，莫謂室
無人也！」共視座上，真如懸觀音圖像，時被微風吹動。聞言悚惕，哄然並諾。女乃排撥喪
務，一切井井，由是大小無敢懈者。女終日經紀內外，王將有作，亦稟白而行；然雖一夕數
見，並不交一私語。
    既殯，王欲申前約，不敢徑告，囑妾微示意。女曰：「妾受夫人諄囑，義不容辭；但匹
配大禮，不得草草。年伯黃先生位尊德重，求使主秦晉之盟，則惟命是聽。」時沂水黃太僕
致仕閒居，於王為父執，往來最善。王即親詣，以實告。黃奇之，即與同來。女聞，即出展
拜。黃一見，驚為天人，遜謝不敢當禮；既而助妝優厚，成禮乃去。女饋遺枕履，若奉舅
姑，由此交益親。
    合巹後，王終以神故，褻中帶肅，時研詰菩薩起居。女笑曰：「君亦太愚，焉有正直之
神，而下婚塵世者？」王力審所自。女曰：「不必研窮，既以為神，朝夕供養，自無殃
咎。」女御下常寬，非笑不語；然婢賤戲狎時，遙見之，則默默無聲。女笑諭曰：「豈爾輩
尚以我為神耶？我何神哉！實為夫人姨妹，少相交好；姊病見思，陰使南村王姥招我來。第
以日近姊夫，有男女之嫌，故托為神道，閉內室中，其實何神！」眾猶不信。而日侍邊旁，
見其舉動，不少異於常人，浮言漸息。然即頑奴鈍婢，王素撻楚所不能化者，女一言無不樂
於奉命。皆云：「並不自知。實非畏之；但睹其貌，則心自柔，故不忍拂其意耳。」以此百
廢具舉。數年中，田地連阡，倉稟萬石矣。
    又數年，妾產一女。女生一子——子生，左臂有朱點，因字小紅。彌月，女使王盛筵招
黃。黃賀儀豐渥，但辭以耄，不能遠涉；女遣兩媼強邀之，黃始至。抱兒出，袒其左臂，以
示命名之意。又再三問其吉凶。黃笑曰：「此喜紅也，可增一字，名喜紅。」女大悅，更出
展叩。是日，鼓樂充庭，貴戚如市。
    黃留三日始去。忽門外有輿馬來，逆女歸寧。向十餘年，並無瓜葛，共議之，而女若不
聞。理妝竟，抱子於懷，要王相送，王從之。至二三十里許，寂無行人，女停輿，呼王下
騎，屏人與語，曰：「王郎王郎，會短離長，謂可悲否？」王驚問故，女曰：「君謂妾何人
也？」答曰：「不知。」女曰：「江南拯一死罪，有之乎？」曰：「有。」曰：「哭於路者
吾母也，感義而思所報。乃因夫人好佛，附為神道，實將以妾報君也。今幸生此襁褓物，此
願已慰。妾視君晦運將來，此兒在家，恐不能育，故借歸寧，解兒危難。君記取家有死口
時，當於晨雞初唱，詣西河柳堤上，見有挑葵花燈來者，遮道苦求，可免災難。」王曰：
「諾。」因訊歸期，女云：「不可預定。要當牢記吾言，後會亦不遠也。」臨別，執手愴然
交涕。俄登輿，疾若風。王望之不見，始返。
    經六七年，絕無音問。忽四鄉瘟疫流行，死者甚眾，一婢病三日死，王念曩囑，頗以關
心。是日與客飲，大醉而睡。既醒聞雞鳴，急起至堤頭，見燈光閃爍，適已過去。急追之，
止隔百步許，愈追愈遠，漸不可見，懊恨而返。數日暴病，尋卒。
    王族多無賴，共憑陵其孤寡，田禾樹木，公然伐取，家日陵替。逾歲，保兒又殤，一家
更無所主。族人益橫，割裂田產，廄中牛馬俱空；又欲瓜分第宅。以妾居故，遂將數人來，
強奪鬻之。妾戀幼女，母子環泣，慘動鄰里。方危難間，俄聞門外有肩輿入，共覘，則女引
小郎自車中出。四顧人紛如市，問：「此何人？」妾哭訴其由。女顏色慘變，便喚從來僕
投，關門下鑰。眾欲抗拒，而手足若痿。女令一一收縛，系諸廊柱，日與薄粥三甌。即遺老
僕奔告黃公，然後入室哀泣。泣已，謂妾曰：「此天數也。已期前月來，適以母病耽延，遂
至於今。不謂轉盼間已成丘墟！」問舊時婢媼，則皆被族人掠去，又益欷歔。越日，婢僕聞
女至，皆自遁歸，相見無不流涕。所縶族人，共噪兒非慕貞體胤，女亦不置辯，既而黃公
至，女引兒出迎。黃握兒臂，便捋左袂，見朱記宛然，因袒示眾人以證其確。乃細審失物，
登簿記名，親詣邑今。令拘無賴輩，各笞四十，械禁嚴迫；不數日，田地馬牛悉歸故主。黃
將歸，女引兒泣拜曰：「妾非世間人，叔父所知也。今以此子委叔父矣。」黃曰：「老夫一
息尚在，無不為區處。」黃去，女盤查就緒，托兒於妾，乃具饌為夫祭掃，半日不返。視
之，則杯饌猶陳，而人杳矣。
    異史氏曰：「不絕人嗣者，人亦不絕其嗣，此人也而實天也。至座有良朋，車裘可共，
迨宿莽既滋，妻子陵夷，則車中人望望然去之矣。死友而不忍忘，感恩而思所報，獨何人
哉！狐乎！倘爾多財，吾為爾宰。」

藥僧

    濟寧某偶於野寺外，見一遊僧向陽捫虱，杖掛葫蘆，似賣藥者。因戲曰：「和尚亦賣房
中丹否？」僧曰：「有。弱者可強，微者可巨，立刻見效，不俟經宿。」某喜求之。僧解衲
角，出藥一丸如黍大，令吞之。約半炊時，下部暴長；逾刻自捫，增於舊者三之一。心猶未
足，窺僧起遺，竊解衲，拈二三丸併吞之。俄覺膚若裂，筋若抽，項縮腰橐，而陰長不已。
大懼，無法。僧返見其狀，驚曰：「子必竊吾藥矣！」急與一丸，始覺休止。解衣自視，則
幾與兩股鼎足而三矣。縮頸蹣跚而歸。父母皆不能識。從此為廢物，日臥街上，多見之者。
 
於中丞

    於中丞成龍，按部至高郵。適巨紳家將嫁女，裝奩甚富，夜被穿窬席捲而去。刺史無
術。公令諸門盡閉，止留一門放行人出入，吏目守之，嚴搜裝載。又出示諭闔城戶口，各歸
第宅，候次日查點搜掘，務得贓物所在。乃陰囑吏目：設有城門中出入至再者捉之。過午得
二人，一身之外，並無行裝。公曰：「此真盜也。」二人詭辯不已。公令解衣搜之，見袍服
內著女衣二襲，皆奩中物也。蓋恐次日大搜，急於移置，而物多難攜，故密著而屢出之也。
    又公為宰時，至鄰邑。早旦經郭外，見二人以床舁病人，覆大被；枕上露發，發上簪鳳
釵一股，側眠床上。有三四健男夾隨之，時更番以手擁被，令壓身底，似恐風入。少頃息肩
路側，又使二人更相為荷。於公過，遣隸回問之，雲是妹子垂危，將送歸夫家。公行二三
裡，又遣隸回，視其所入何村。隸尾之，至一村舍，兩男子迎之而入，還以白公。公謂其邑
宰：「城中得無有劫寇否？」宰曰：「無之。」時功令嚴，上下諱盜，故即被盜賊劫殺，亦
隱忍而不敢言。公就館舍，囑家人細訪之，果有富室被強寇入室，炮烙而死。公喚其子來詰
其狀，子固不承。公曰：「我已代捕大盜在此，非有他也。」子乃頓首哀泣，求為死者雪
恨。公叩關往見邑宰，差健役四鼓出城，直至村舍，捕得八人，一鞫而伏。詰其病婦何人，
盜供：「是夜同在勾欄，故與妓女合謀，置金床上，今抱臥至窩處始瓜分耳。」共服於公之
神。或問所以能知之故，公曰：「此甚易解，但人不關心耳。豈有少婦在床，面容入手衾底
者？且易肩而行，其勢甚重，交手護之，則知其中必有物矣。若病婦昏憒而至，必有婦人倚
門而迎；止見男子，並不驚問一言，是以確知其為盜也。」

皂隸

    萬曆間，歷城令夢城隍索人服役，即以皂隸八人書姓名於牒，焚廟中；至夜八人皆死。
廟東有酒肆，肆主故與一隸有素。會夜來沾酒，問：「款何客？」答云：「僚友甚多，沽一
尊少敘姓名耳。」質明，見他役，始知其人已死。入廟啟扉，則瓶在焉，貯酒如故。歸視所
與錢皆紙灰也。令肖八像於廟，諸役得差，皆先酬之乃行；不然，必遭笞譴。

績女

    紹興有寡媼夜績，忽一少女推扉入，笑曰：「老姥無乃勞乎？」視之年十八九，儀容秀
美，袍服炫麗。媼驚問：「何來？」女曰：「憐媼獨居，故來相伴。」媼疑為侯門亡人，苦
相詰，女曰：「媼勿懼，妾之孤亦猶媼也。我愛媼潔，故相就，兩免岑寂，固不佳耶？」媼
又疑為狐，默然猶豫。女竟升床代績。曰：「媼無憂，此等生活，妾優為之，定不以口腹相
累。」媼見其溫婉可愛，遂安之。
    夜深，謂媼曰：「攜來衾枕，尚在門外，出溲時煩代捉入。」媼出，果得衣一裹。女解
陳榻上，不知是何等錦繡，香滑無比，媼亦設布被，與女同榻。羅衿甫解，異香滿室。既
寢，媼私念遇此佳人，可惜身非男子。女子枕邊笑曰：「姥七旬猶妄想耶？」媼曰：「無
之。」女曰：「既不妄想，奈何欲作男子？」媼愈知為狐，大懼。女又笑曰：「願作男子，
何心而又懼我耶？」媼益恐，股戰搖床。女曰：「嗟乎！膽如此大，還欲作男子！實相告：
我真仙人，然非禍汝者。但須謹言，衣食自足。」媼早起拜於床下，女出臂挽之，臂膩如
脂，熱香噴溢；肌一著人，覺皮膚鬆快。媼心動，復涉遐想。女哂曰：「婆子戰慄才止，心
又何處去矣！使作丈夫，當為情死。」媼曰：「使是丈夫，今夜那得不死！」由是兩心浹
洽，日同操作。視所績勻細生光，織為布晶瑩如錦，價較常三倍。媼出則扃其戶，有訪媼
者，輒於他室應之。居半載，無知者。
    後媼漸洩於所親，裡中姊妹行皆托媼以求見。女讓曰：「汝言不慎，我將不能久居
矣。」媼悔失言，深自責；而求見者日益眾，至有以勢迫媼者。媼涕泣自陳。女曰：「若諸
女伴，見亦無妨；恐有輕薄兒，將見狎侮。」媼復哀懇，始許之。越日老媼少女，香煙相屬
於道。女厭其煩，無貴賤，悉不交語，惟默然端坐，以聽朝參而已。鄉中少年聞其美，神魂
傾動，媼悉絕之。
    有費生者，邑之名士，傾其產以重金啖媼，媼諾為之請。女已知之，責曰：「汝賣我
耶？」媼伏地自投。女曰：「汝貪其賂，我感其癡，可以一見。然而緣分盡矣。」媼又伏
叩。女約以明日。生聞之，喜，具香燭而往，入門長揖。女簾內與語，問：「君破產相見，
將何以教妾也？」生曰：「實不敢他有所幹，只以王嬙、西子，徒得傳聞，如不以冥頑見
棄，俾得一闊眼界，不願已足。若休咎自有定數，非所樂聞。」忽見布幕之中，容光射露，
翠黛朱櫻，無不畢現，似無簾幌之隔者。生意炫神馳，不覺傾拜。拜已而起，則厚幕沉沉，
聞聲不見矣。悒悵間，竊恨未睹下體；俄見簾下繡履雙翹，瘦不盈指。生又拜。簾中語曰：
「君歸休！妾體惰矣！」媼延生別室，烹茶為供。生題《南鄉子》一調於壁云：「隱約畫簾
前，三寸凌波玉筍尖；點地分明蓮瓣落，纖纖，再著重台更可憐。花襯鳳頭彎，入握應知軟
似綿；但願化為蝴蝶去，裙邊，一嗅餘香死亦甜。」題畢而去。
    女覽題不悅，謂媼曰：「我言緣分已盡，今不妄矣。」媼伏地請罪。女曰：「罪不盡在
汝。我偶墮情障，以色身示人，遂被淫詞污褻，此皆自取，於汝何尤。若不速遷，恐陷身情
窟，轉劫難出矣。」遂襆被出。媼追挽之，轉瞬已失。

紅毛氈

    紅毛國，舊許與中國相貿易。邊帥見其眾，不許登岸。紅毛人固請：「賜一氈地足
矣。」帥思一氈所容無幾，許之。其人置氈岸上僅容二人；拉之容四五人；且拉且登，頃刻
氈大畝許，已數百人矣。短刃並發，出於不意，被掠數里而去。

抽腸

    萊陽民某晝臥，見一男子與婦人握手入。婦黃腫，腰粗欲仰，意象愁苦。男子促之曰：
「來，來！」某意其苟合者，因假睡以窺所為。既入，似不見榻上有人。又促曰：「速
之！」婦便自坦胸懷，露其腹，腹大如鼓。男子出屠刀一把，用力刺入，從心下直剖至臍，
蚩蚩有聲。某大俱，不敢喘息。而婦人攢眉忍受，未嘗少呻。男子口銜刀，入手於腹，捉腸
掛肘際；且掛且抽，頃刻滿臂。乃以刀斷之，舉置几上，還復抽之。幾既滿，懸椅上；椅又
滿，乃肘數十盤，如漁人舉網狀，望某首邊一擲。覺一陣熱腥，面目喉膈覆壓無縫。某不能
復忍，以手推腸，大號起奔。腸墮榻前，兩足被縶，冥然而倒。家人趨視，但見身繞豬髒；
既入審顧，則初無所有。眾各自謂目眩，未嘗駭異。及某述所見，始共奇之。而室中並無痕
跡，惟數日血腥不散。

張鴻漸

    張鴻漸，水平人。年十八為郡名士。時盧龍令趙某貪暴，人民共苦之。有范生被杖斃，
同學忿其冤，將鳴部院，求張為刀筆之詞，約其共事。張許之。妻方氏美而賢，聞其謀，諫
曰：「大凡秀才作事，可以共勝，而不可以共敗：勝則人人貪天功，一敗則紛然瓦解，不能
成聚。今勢力世界，曲直難以理定；君又孤，脫有翻覆，急難者誰也！」張服其言，悔之，
乃宛謝諸生，但為創詞而去。
    質審一過，無所可否。趙以巨金納大僚，諸生坐結黨被收，又追捉刀人。張懼亡去，至
鳳翔界，資斧斷絕。日既暮，踟躇曠野，無所歸宿。欻睹小村，趨之。老嫗方出闔扉，見
生，問所欲為。張以實告，嫗曰：「飲食床榻，此都細事；但家無男子，不便留客。」張
曰：「僕亦不敢過望，但容寄宿門內，得避虎狼足矣。」嫗乃令入，閉門，授以草荐，囑
曰：「我憐客無歸，私容止宿，未明宜早去，恐吾家小娘子聞知，將便怪罪。」
    嫗去，張倚壁假寐。忽有籠燈晃耀，見嫗導一女郎出。張急避暗處，微窺之，二十許麗
人也。及門見草荐，詰嫗。嫗實告之，女怒曰：「一門細弱，何得容納罪人！」即問：「其
人焉往？」張懼出伏階下。女審詰邦族，色稍霽，曰：「幸是風雅士，不妨相留。然老奴竟
不關白，此等草草，豈所以待君子。」命嫗引客入捨。俄頃羅酒漿，品物精潔；既而設錦裀
於榻。張甚德之。因私詢其姓氏。嫗曰：「吾家施氏，太翁夫人俱謝世，止遺三女。適所見
長姑舜華也。」嫗去。張視几上有《南華經注》，因取就枕上伏榻翻閱，忽舜華推扉入。張
釋卷，搜覓冠履。女即榻捷坐曰：「無須，無須！」因近榻坐，腆然曰：「妾以君風流才
士，欲以門戶相托，遂犯瓜李之嫌。得不相遐棄否？」張皇然不知所對，但云：「不相誑，
小生家中固有妻耳。」女笑曰：「此亦見君誠篤，顧亦不妨。既不嫌憎，明日當煩媒妁。」
言已欲去。張探身挽之，女亦遂留。未曙即起，以金贈張曰：「君持作臨眺之資；向暮宜晚
來。恐旁人所窺。」張如其言，早出晏歸，半年以為常。
    一日歸頗早，至其處，村舍全無，不勝驚怪。方徘徊間，聞嫗云：「來何早也！」一轉
盼間，則院落如故，身固已在室中矣，益異之。舜華自內出，笑曰：「君疑妾耶？實對君
言：妾，狐仙也，與君固有夙緣。如必見怪，請即別。」張戀其美，亦安之。夜謂女曰：
「卿既仙人，當千里一息耳。小生離家三年，念妻孥不去心，能攜我一歸乎？」女似不悅，
曰：「琴瑟之情，妾自分於君為篤；君守此念彼，是相對綢繆者皆妄也！」張謝曰：「卿何
出此言。諺云：『一日夫妻，百日恩義。』後日歸念卿時，亦猶今日之念彼也。設得新忘
故，卿何取焉？」女乃笑曰：「妾有褊心，於妾願君之不忘，於人願君之忘之也。然欲暫
歸，此復何難？君家咫尺耳！」遂把袂出門，見道路昏暗，張逡巡不前。女曳之走，無幾
時，曰：「至矣。君歸，妾且去。」張停足細認，果見家門。逾垝垣入，見室中燈火猶熒，
近以兩指彈扉，內問為誰，張具道所來。內秉燭啟關，真方氏也。兩相驚喜。握手入帷。見
兒臥床上，慨然曰：「我去時兒才及膝，今身長如許矣！」夫婦依倚，恍如夢寐。張歷述所
遭。問及訟獄，始知諸生有瘐死者，有遠徙者，益服妻之遠見。方縱體入懷，曰：「君有佳
偶，想不復念孤衾中有零涕人矣！」張曰：「不念，胡以來也？我與彼雖雲情好，終非同
類；獨其恩義難忘耳。」方曰：「君以我何人也！」張審視竟非方氏，乃舜華也。以手探
兒，一竹夫人耳。大慚無語。女曰：「君心可知矣！分當自此絕矣，猶幸未忘恩義，差足自
贖。」
    過二三日，忽曰：「妾思癡情戀人，終無意味。君日怨我不相送，今適欲至都，便道可
以同去。」乃向床頭取竹夫人共跨之，令閉兩眸，覺離地不遠，風聲颼颼。移時尋落，女
曰：「從此別矣。」方將訂囑，女去已渺。悵立少時，聞村犬鳴吠，蒼茫中見樹木屋廬，皆
故里景物，循途而歸。逾垣叩戶，宛若前狀。方氏驚起，不信夫歸；詰證確實，始挑燈嗚咽
而出。既相見，涕不可仰。張猶疑舜華之幻弄也；又見床臥一兒如昨夕，因笑曰：「竹夫人
又攜入耶？」方氏不解，變色曰：「妾望君如歲，枕上啼痕固在也。甫能相見，全無悲戀之
情，何以為心矣！」張察其情真，始執臂欷歔，具言其詳。問訟案所結，並如舜華言。方相
感慨，聞門外有履聲，問之不應。蓋裡中有惡少甲，久窺方艷，是夜自別村歸，遙見一人逾
垣去，謂必赴淫約者，尾之入。甲故不甚識張，但伏聽之。及方氏亟問，乃曰：「室中何人
也？」方諱言：「無之。」甲言：「竊聽已久，敬將以執奸也。」方不得已以實告，甲曰：
「張鴻漸大案未消，即使歸家，亦當縛送官府。」方苦哀之，甲詞益狎逼。張忿火中燒，把
刀直出，剁甲中顱。甲踣猶號，又連剁之，遂死。方曰：「事已至此，罪益加重。君速逃，
妾請任其辜。」張曰：「丈夫死則死耳，焉肯辱妻累予以求活耶！卿無顧慮，但令此子勿斷
書香，目即瞑矣。」
    天明，赴縣自首。趙以欽案中人，姑薄懲之。尋由郡解都，械禁頗苦。途中遇女子跨馬
過，一老嫗捉鞚，蓋舜華也。張呼嫗欲語，淚隨聲墮。女返轡，手啟障紗，訝曰：「表兄
也，何至此？」張略述之。女曰：「依兄平昔，便當掉頭不顧，然予不忍也。寒舍不遠，即
邀公役同臨，亦可少助資斧。」從去二二里，見一山村，樓閣高整。女下馬入，令嫗啟捨延
客。既而酒炙豐美，似所夙備。又使嫗出曰：「家中適無男子，張官人即向公役多勸數觴，
前途倚賴多矣。遣人措辦數十金為官人作費，兼酬兩客，尚未至也。」二役竊喜，縱飲，不
復言行。日漸暮，二役徑醉矣。女出以手指械，械立脫。曳張共跨一馬，駛如龍。少時促
下，曰：「君止此。妾與妹有青海之約，又為君逗留一晌，久勞盼注矣。」張問：「後會何
時？」女不答，再問之，推墮馬下而去。
    既曉問其地，太原也。遂至郡，賃屋授徒焉。托名宮子遷。居十年，訪知捕亡寢怠，乃
復逡巡東向。既近裡門，不敢遽入，俟夜深而後入。及門，則牆垣高固，不復可越，只得以
鞭撾門。久之妻始出問，張低語之。喜極納入，作呵叱聲，曰：「都中少用度，即當早歸，
何得遣汝半夜來？」入室，各道情事，始知二役逃亡未返。言次，簾外一少婦頻來，張問伊
誰，曰：「兒婦耳。」問：「兒安在？」曰：「赴郡大比未歸。」張涕下曰：「流離數年，
兒已成立，不謂能繼書香，卿心血殆盡矣！」話末已，子婦已溫酒炊飯，羅列滿兒。張喜慰
過望。居數日，隱匿屋榻，惟恐人知。夜方臥，忽聞人語騰沸，捶門甚厲。大懼，並起。聞
人言曰：「有後門否？」益懼，急以門扇代梯，送張夜度坦而出，然後詣門問故，乃報新貴
者也。方大喜，深悔張遁，不可追挽。
    張是夜越莽穿榛，急不擇途，及明困殆已極。初念本欲向西，問之途人，則去京都通衢
不遠矣。遂入鄉村，意將質衣而食。見一高門，有報條粘壁上，近視知為許姓，新孝廉也。
頃之，一翁自內出，張迎揖而告以情。翁見儀容都雅，知非賺食者，延入相款。因詰所往，
張託言：「設帳都門，歸途遇寇。」翁留誨其少子。張略問官閥，乃京堂林下者；孝廉其猶
子也。月餘，孝廉偕一同榜歸，雲是永平張姓，十八九少年也。張以鄉譜俱同，暗中疑是其
子；然邑中此姓良多，姑默之。至晚解裝，出「齒錄」，急借披讀，真子也。不覺淚下。共
驚問之，乃指名曰：「張鴻漸，即我是也。」備言其由。張孝廉抱父大哭。許叔侄慰勸，始
收悲以喜。許即以金帛函字，致告憲台，父子乃同歸。
    方自聞報，日以張在亡為悲；忽白孝廉歸，感傷益痛。少時父子併入，駭如天降，詢知
其故，始共悲喜。甲父見其子貴，禍心不敢復萌。張益厚遇之，又歷述當年情狀，甲父感愧，遂相交好。

太醫

    萬曆間，孫評事少孤，母十九歲守節。孫舉進士，而母已死。嘗語人曰：「我必博誥命
以光泉壤，始不負萱堂苦節。」忽得暴病，綦篤。素與太醫善，使人招之，使者出門，而疾
益劇。張目曰：「生不能揚名顯親，何以見老母地下乎！」遂卒，目不瞑。無何太醫至，聞
哭聲，即入臨吊。見其狀異之。家人告以故，太醫曰：「欲得誥贈，即亦不難。今皇后旦晚
臨盆矣，但活十餘日，誥命可得。」立命取艾灸屍一十八處。炷將盡，床上已呻；急灌以
藥，居然復生。囑曰：「切記勿食熊虎肉。」共志之。然以此物不常有，頗不關意。
    既而三日平復，仍從朝賀。過六七日果生太子，召賜群臣宴。中使出異品，遍賜文武，
白片朱絲，甘美無比。孫啖之，不知何物。次日訪諸同僚，曰：「熊膰也。」大驚失色，即
刻而病，至家遂卒。

牛飛

    邑人某，購一牛，頗健。夜夢牛生兩翼飛去，以為不祥，疑有喪失。牽入市損價售之，
以巾裹金纏臂上。歸至半途，見有鷹食殘兔，近之甚馴。遂以巾頭縶股，臂之。鷹屢擺撲，
把捉稍懈，帶巾騰去。此雖定數，然不疑夢，不貪拾遺，則走者何遽能飛哉？

王子安

    王子安，東昌名士，困於場屋。入闈後期望甚切。近放榜時，痛飲大醉，歸臥內室。忽
有人白：「報馬來。」王踉蹌起曰：「賞錢十千！」家人因其醉，誑而安之曰：「但請睡，
已賞矣。」王乃眠。俄又有入者曰：「汝中進士矣！」王自言：「尚未赴都，何得及第？」
其人曰：「汝忘之耶？三場畢矣。」王大喜，起而呼曰：「賞錢十千！」家人又誑之如前。
又移時，一人急入曰「汝殿試翰林，長班在此。」果見二人拜床下，衣冠修潔。王呼賜酒
食，家人又給之，暗笑其醉而已。久之，王自念不可不出耀鄉里，大呼長班，凡數十呼無應
者。家人笑曰：「暫臥候，尋他去。」又久之，長班果復來。王捶床頓足，大罵：「鈍奴焉
往！」長班怒曰：「措大無賴！向與爾戲耳，而真罵耶？」王怒，驟起撲之，落其帽。王亦
傾跌。
    妻入，扶之曰：「何醉至此！」王曰：「長班可惡，我故懲之，何醉也？」妻笑曰：
「家中止有一媼，晝為汝炊，夜為汝溫足耳。何處長班，伺汝窮骨？」子女皆笑。王醉亦稍
解，忽如夢醒，始知前此之妄。然猶記長班帽落。尋至門後，得一纓帽如盞大，共疑之。自
笑曰：「昔人為鬼揶揄，吾今為狐奚落矣。」
    異史氏曰：「秀才入闈，有七似焉：初入時，白足提籃似丐。唱名時，官呵隸罵似囚。
其歸號捨也，孔孔伸頭，房房露腳，似秋末之冷蜂。其出場也，神情惝怳，天地異色，似出
籠之病鳥。迨望報也，草木皆驚，夢想亦幻。時作一得志想，則頃刻而樓閣俱成；作一失志
想，則瞬息而骸骨已朽。此際行坐難安，則似被縶之猱。忽然而飛騎傳人，報條無我，此時
神色猝變，嗒然若死，則似餌毒之蠅，弄之亦不覺也。初失志心灰意敗，大罵司衡無目，筆
墨無靈，勢必舉案頭物而盡炬之；炬之不已，而碎踏之；踏之不已，而投之濁流。從此披髮
入山，面向石壁，再有以『且夫』、『嘗謂』之文進我者，定當操戈逐之。無何日漸遠，氣
漸平，技又漸癢，遂似破卵之鳩，只得銜木營巢，從新另抱矣。如此情況，當局者痛哭欲
死，而自旁觀者視之，其可笑孰甚焉。王子安方寸之中，頃刻萬緒，想鬼狐竊笑已久，故乘
其醉而玩弄之。床頭人醒，寧不啞然失笑哉？顧得志之況味，不過須臾；詞林諸公，不過經
兩三須臾耳，子安一朝而盡嘗之，則狐之恩與薦師等。」

刁姓

    有刁姓者，家無生產，每出賣許負之術——實無術也——數月一歸，則金帛盈囊。共異
之。會裡人有客於外者，遙見高門內一人，冠華陽巾，言語啁庶，眾婦叢繞之。近視則刁
也。因微窺所為，見有問者曰：「吾等眾人中有一夫人在，能辨之乎？」蓋有一貴人婦微服
其中，將以驗其術也。裡人代為刁窘。刁從容望空橫指曰：「此何難辨。試觀貴人頂上，自
有雲氣環繞。」眾目不覺集視一人，覘其雲氣，刁乃指其人曰：「此真貴人！」眾驚以為
神。裡人歸述其詐慧，乃知雖小道，亦必有過人之才；不然，烏能欺耳目、賺金錢，無本而
殖哉！

農婦

    邑西磁窯塢有農人婦，勇健如男子，輒為鄉中排難解紛。與夫異縣而居。夫家高苑，距
淄百餘里；偶一來，信宿便去。婦自赴顏山，販陶器為業。有贏餘，則施丐者，一夕與鄰婦
語，忽起曰「腹少微痛，想孽障欲離身也。」遂去。天明往探之，則見其肩荷釀酒巨翁二，
方將入門，隨至其室，則有嬰兒繃臥，駭問之，蓋娩後已負重百里矣。故與北閹尼善，訂為
姊妹。後聞尼有穢行，忿然操杖，將往撻楚，眾苦勸乃止。一日遇尼於途，遽批之。問：
「何罪？」亦不答。拳石交施，至不能號，乃釋而去。
    異史氏曰：「世言女中丈夫，猶自知非丈夫也，婦並忘其為巾幗矣。其豪爽自快，與占
劍仙無殊，毋亦其夫亦磨鏡者流耶？」

金陵乙

    金陵賣酒人某乙，每釀成，投水而置毒焉，即善飲者，不過數盞，便醉如泥。以此得
「中山」之名，富致巨金。
    早起見一狐醉臥槽邊，縛其四肢。方將覓刃，狐已醒，哀曰：「忽見害，諸如所求。」
遂釋之，輾轉已化為人。時巷中孫氏，其長婦患狐為祟，因問之，答云：「是即我也。」乙
窺婦娣尤美，求狐攜往。狐難之，乙固求之。狐邀乙去，入一洞中，取褐衣授之，曰：「此
先兄所遺，著之當可去。」既服而歸，家人皆不之見，襲衣裳而出，始見之。大喜，與狐同
詣孫氏家。見牆上貼巨符，畫蜿蜒如龍，狐懼曰：「和尚大惡，我不往矣！」遂去。乙逡巡
近之，則真龍盤壁上，昂首欲飛，大懼亦出。蓋孫覓一異域僧，為之厭勝，授符先歸，僧猶
未至也。
    次日僧來，設壇作法。鄰人共觀之，乙亦雜處其中。忽變色急奔，狀如被捉；至門外踣
地，化為狐，四體猶著人衣。將殺之，妻子叩請。僧命牽去，目給飲食，數月尋斃。

郭安

    孫五粒，有僮僕獨宿一室，恍惚被人攝去。至一宮殿，見閻羅在上，視之曰：「誤矣，
此非是。」因遣送還。既歸大懼，移宿他所。遂有僚僕郭安者，見榻空閒，因就寢焉。又一
僕李祿，與僮有夙怨，久將甘心，是夜操刀入，捫之以為僮也，竟殺之。郭父鳴於官。時陳
其善為邑宰，殊不苦之。郭哀號，言：「半生止此子，今將何以聊生！」陳即以李祿為之
子。郭含冤而退。此不奇於僮之見鬼，而奇於陳之折獄也。
    濟之西邑有殺人者，其婦訟之。令怒，立拘兇犯至，拍案罵曰：「人家好好夫婦，直令
寡耶！即以汝配之，亦令汝妻寡守。」遂判合之。此等明決皆是甲榜所為，他途不能也。而
陳亦爾爾，何途無才！

折獄

    邑之西崖莊，有賈某被人殺於途，隔夜其妻亦自經死。賈弟鳴於官，時浙江費公禕祉令
淄，親詣驗之。見布袱裹銀五錢余，尚在腰中，知非為財也者。拘兩村鄰保審質一過，殊少
端緒，並未搒掠，釋散歸農，但命地約細察，十日關白而已，逾半年事漸懈。賈弟怨公仁
柔，上堂屢聒。公怒曰：「汝既不能指名，欲我以桎梏加良民耶！」呵逐而出。賈弟無所伸
訴，憤葬兄嫂。
    一日以逋賦故逮數人至，內一人周成懼責，上言錢糧措辦已足，即於腰中出銀袱，稟公
驗視。驗已，便問：「汝家何裡？」答云：「某村。」又問：「去西崖幾里？」答云：「五
六里。」「去年被殺賈某，系汝何人？」答曰：「不識其人。」公勃然曰：「汝殺之，尚雲
不識耶！」周力辯不聽，嚴梏之，果伏其罪。先是，賈妻王氏，將詣姻家，慚無釵飾，聒夫
使假於鄰。夫不肯；妻自假之，頗甚珍重。歸途卸而裹諸袱，內袖中；既至家，探之已亡。
不敢告夫，又無力償鄰，懊惱欲死。是日周適拾之，知為賈妻所遺，窺賈他出，半夜逾垣，
將執以求合。時溽暑，王氏臥庭中，周潛就淫之。王氏覺大號。周急止之，留袱納釵。事
已，婦囑曰：「後勿來，吾家男子惡，犯恐俱死！」周怒曰：「我挾勾欄數宿之資，寧一度
可償耶？」婦慰之曰：「我非不願相交，渠常善病，不如從容以待其死。」周乃去，於是殺
賈，夜詣婦曰：「今某已被人殺，請如所約。」婦聞大哭，周懼而逃，天明則婦死矣。
    公廉得情，以周抵罪。共服其神，而不知所以能察之故。公曰：「事無難辨，要在隨處
留心耳。初驗屍時，見銀袱刺萬字文，周袱亦然，是出一手也。及詰之，又雲無舊，詞貌詭
變，是以確知其真兇也。」
    異史氏曰：「世之折獄者，非悠悠置之，則縲係數十人而狼藉之耳。堂上肉鼓吹，喧闐
旁午，遂顰蹙曰：『我勞心民事也。』雲板三敲，則聲色並進，難決之詞，不復置念，專待
升堂時，禍桑樹以烹老龜耳。嗚呼！民情何由得哉！余每曰：『智者不必仁，而仁者則必
智；蓋用心苦則機關出也。』『隨在留心』之言，可以教天下之宰民社者矣。」
    邑人胡成，與馮安同裡，世有隙。胡父子強，馮屈意交歡，胡終猜之。一日共飲薄醉，
頗頃肝膽。胡大言：「勿憂貧，百金之產不難致也。」馮以其家不豐，故嗤之。胡正色曰：
「實相告：昨途遇大商，載厚裝來，我顛越於南山眢井中矣。馮又笑之。時胡有妹夫鄭倫，
托為說合田產，寄數百金於胡家，遂盡出以炫馮。馮信之。既散，陰以狀報邑。公拘胡對
勘，胡言其實，問鄭及產主皆不訛。乃共驗諸眢井。一役縋下，則果有無首之屍在焉。胡大
駭，莫可置辯，但稱冤苦。公怒，擊喙數十，曰：「確有證據，尚叫屈耶！」以死囚具禁制
之。屍戒勿出，惟曉示諸村，使屍主投狀。
    逾日有婦人抱狀，自言為亡者妻，言：「夫何甲，揭數百金作貿易，被胡殺死。」公
曰：「井有死人，恐未必即是汝夫。」婦執言甚堅。公乃命出屍於井，視之果不妄。婦不敢
近，卻立而號。公曰：「真犯已得，但骸軀未全。汝暫歸，待得死者首，即招報令其抵
償。」遂自獄中喚胡出，呵曰：「明日不將頭至，當械折股！」押去終日而返，詰之，但有
號泣。乃以梏具置前作刑勢，卻又不刑，曰：「想汝當夜扛屍忙迫，不知墜落何處，奈何不
細尋之？」胡哀祈容急覓。公乃問婦：「子女幾何？」答曰：「無。」問：「甲有何戚
屬？」「但有堂叔一人。」慨然曰：「少年喪夫，伶仃如此，其何以為生矣！」婦乃哭，叩
求憐憫。公曰：「殺人之罪已定，但得全屍，此案即結；結案後速醮可也。汝少婦勿復出入
公門。」婦感泣，叩頭而下。公即票示裡人，代覓其首。
    經宿，即有同村王五，報稱已獲。問驗既明，賞以千錢。喚甲叔至，曰：「大案已成；
然人命重大，非積歲不能成結。侄既無出，少婦亦難存活，早令適人。此後亦無他務，但有
上台檢駁，止須汝應聲耳。」甲叔不肯，飛兩簽下；再辯，又一簽下。甲叔懼，應之而出。
婦聞，詣謝公恩。公極意慰諭之。又諭：「有買婦者，當堂關白。」既下，即有投婚狀者，
蓋即報人頭之王五也。公喚婦上，曰：「殺人之真犯，汝知之乎？」答曰：「胡成。」公
曰：「非也。汝與王五乃真犯耳。」二人大駭，力辯冤枉。公曰：「我久知其情，所以遲遲
而發者，恐有萬一之屈耳。屍未出井，何以確信為汝夫？蓋先知其死矣。且甲死猶衣敗絮，
數百金何所自來？」又謂王五曰：「頭之所在，汝何知之熟也！所以如此其急者，意在速合
耳。」兩人驚顏如土，不能強置一詞。並械之，果吐其實。蓋王五與婦私已久，謀殺其夫，
而適值胡成之戲也。
    乃釋胡。馮以誣告重笞，徒三年。事結，並未妄刑一人。異史氏曰：「我夫子有仁愛
名，即此一事，亦以見仁人之用心苦矣。方宰淄時，松裁弱冠，過蒙器許，而駕鈍不才，竟
以不舞之鶴為羊公辱。是我夫子生平有不哲之一事，則松實貽之也。悲夫！

義犬

    周村有賈某貿易蕪湖，獲重資，賃舟將歸，見堤上有屠人縛犬，倍價贖之，養豢舟上。
舟上固積寇也，窺客裝，盪舟入莽，操刀欲殺。賈哀賜以全屍，盜乃以氈裹置江中。犬見
之，哀嗥投水；口銜裹具，與共浮沉。流蕩不知幾里，達淺擱乃止。犬泅出，至有人處，狼
信哀吠。或以為異，從之而往，見氈束水中，引出斷其繩。客固未死，始言其情。復哀舟人
載還蕪湖，將以伺盜船之歸。登舟失犬，心甚悼焉。抵關三四日，估輯如林，而盜船不見。
適有同鄉估客將
    攜俱歸，忽犬自來，望客大嗥，喚之卻走。客下舟趁之。犬奔上一舟，嚙人脛股，撻之
不解。客近呵之，則所嚙即前盜也。衣服與舟皆易，故不得而認之矣。縛而搜之，則裹金猶
在，嗚呼！一犬也，而報恩如是，世無心肝者，其亦愧此犬也夫！

楊大洪

    大洪楊先生漣，微時為楚名儒，自命不凡。科試後，聞報優等者，時方食，含哺出問：
「有楊某否？」答云：「無。」不覺嗒然自喪，嚥食入鬲，遂成病塊，噎阻甚苦。眾勸令錄
遺才；公患無資，眾醵十金送之行，乃強就道。
    夜夢人告之云：「前途有人能愈君疾，宜苦求之。」臨去贈以詩，有「江邊柳下三弄
笛，拋向江心莫歎息」之句。明日途次，果見道士坐柳下，因便叩請。道士笑曰：「子誤
矣，我何能療病？請為三弄可也。」因出笛吹之。公觸所夢，拜求益切，且傾囊獻之。道士
接金擲諸江流。公以所來不易，啞然驚惜。道士曰：「君未能恝然耶？金在江邊，請自取
之。」公詣視果然。又益奇之，呼為仙。道士漫指曰：「我非仙，彼處仙人來矣。」賺公回
顧，力拍其項曰：「俗哉！」公受拍，張吻作聲，喉中嘔出一物，墮地然堛，俯而破之，赤
絲中裹飯猶存，病若失。回視道士已杳。
    異史氏曰：「公生為河岳，沒為日星，何必長生乃為不死哉！或以未能免俗，不作天
仙，因而為公悼惜；余謂天上多一仙人，不如世上多一聖賢，解者必不議予說之傎也。」

查牙山洞

    章丘查牙山，有石窟如井，深數尺許。北壁有洞門，伏而引領望見之。會近村數輩，九
日登臨飲其處，共謀入探之。三人受燈，縋而下。洞高敞與夏屋等，入數武稍狹，即忽見
底。底際一竇，蛇行可入。燭之，漆漆然暗深不測。
    兩人餒而卻退；一人奪火而嗤之，銳身塞而進。幸隘處僅厚於堵，即又頓高頓闊，乃
立，乃行。頂上石參差危聳，將墜不墜。兩壁嶙嶙峋峋然，類寺廟中塑，都成鳥獸人鬼形：
鳥若飛，獸若走，人若坐若立，鬼魅魍魎，示現忿怒；奇奇怪怪，類多醜少妍。心凜然作怖
畏。喜徑夷，無少陂。逡巡幾百步，西壁開石室，門左一怪石，鬼面人身而立，目怒口箕
張，齒舌獰惡，左手作拳觸腰際，右手叉五指欲撲人。心大恐，毛森森以立。遙望門中有爇
灰，知有人曾至者，膽乃稍壯，強入之。見地上列碗盞，泥垢其中，然皆近今物，非古窯
也。旁置錫壺四，心利之，解帶縛項繫腰間。即又旁矚，一屍臥西隅，兩肱及股四布以橫。
駭極。漸審之，足躡銳履，梅花刻底猶存，知是少婦。人不知何裡，斃不知何年。衣色黯
敗，莫辨青紅；發蓬蓬，似筐許亂絲粘著髑髏上；目、鼻孔各二，瓠犀兩行白巉巉，意是口
也。有想首顛當有金珠飾，以火近腦，似有口氣噓燈，燈搖搖無定，焰纁黃，衣動掀掀。復
大懼，手搖顫。燈頓滅。憶路急奔，不敢手索壁，恐觸鬼者物也。頭觸石，僕，即復起；冷
濕浸頷頰，知是血，不覺痛，抑不敢呻；坌息奔至竇，方將伏，似有人捉發住，暈然遂絕。
眾坐井上俟久，疑之，又縋二人下。探身入竇，見發罥石上，血淫淫已僵。二人失色，不敢
入，坐愁歎。俄井上又使二人下；中有勇者，始健進，曳之以出。置山上，半日方醒，言之
縷縷。所恨未窮其底；極窮之，必更有佳境。後章令聞之，以丸泥封竇，不可復入矣。
    康熙二十六七年間，養母峪之南石崖崩，現洞口，望之鐘乳林，林如密筍。然深險無人
敢入。忽有道士至，自稱鍾離弟子，言：「師遣先至，糞除洞府。」居人供以膏火，道士攜
之而下，墜石筍上，貫腹而死。報令，令封其洞。其中必有奇境，惜道士屍解，無回音耳。

安期島

    長山劉中堂鴻訓，同武弁某使朝鮮。聞安期島神仙所居，欲命舟往游。國中臣僚僉謂不
可，令待小張。蓋安期不與世通，惟有弟子小張，歲輒一兩至。欲至島者，須先自白。如以
為可，則一帆可至，否則颶風覆舟。
    逾一二日，國王召見。入朝，見一人佩劍，冠棕笠，坐殿上；年三十許，儀容修潔。問
之即小張也。劉因自述嚮往之意，小張許之。但言：「副使不可行。」又出遍視從人，惟二
人可以從游。遂命舟導劉俱往。水程不知遠近，但覺習習如駕雲霧，移時已抵其境。時方嚴
寒，既至則氣候溫煦，山花遍巖谷。導人洞府，見三叟趺坐。東西者見客入，漠若罔知；惟
中坐者起迎客，相為禮。既坐，呼茶。有僮將盤去。洞外石壁上有鐵錐，銳沒石中；僮拔
錐，水即溢射，以盞承之；滿，復塞之。既而托至，其色淡碧。試之，其涼震齒。劉畏寒不
飲。叟顧僮頤視之。僮取盞去，呷其殘者；仍於故處拔錐溢取而返，則芳烈蒸騰，如初出於
鼎。竊異之。問以休咎，笑曰：「世外人歲月不知，何解人事？」問以卻老術，曰：「此非
富貴人所能為者？」劉興辭，小張仍送之歸。
    既至朝鮮，備述其異。國王歎曰：「惜未飲其冷者。此先天之玉液，一盞可延百齡。」
劉將歸，王贈一物，紙帛重裹，囑近海勿開視。既離海，急取拆視，去盡數百重，始見一
鏡；審之，則鮫宮龍族，歷歷在目。方凝注間，忽見潮頭高於樓閣，洶洶已近。大駭，極
馳；潮從之，疾若風雨。大懼，以鏡投之，潮乃頓落。

沅俗

    李季霖攝篆沅江，初蒞任，見貓犬盈堂，訝之。僚屬曰：「此鄉中百姓，瞻仰風采
也。」少間人畜已半；移時都復為人，紛紛並去。一日出謁客，肩輿在途。忽一輿夫急呼
曰：「小人吃害矣！」即倩役代荷，伏地乞假。怒呵之，役不聽，疾奔而去。遣人尾之。役
奔入市，覓得一叟，便求按視。叟相之曰：「是汝吃害矣。」乃以手揣其膚肉，自上而下力
推之，推至少股，見皮內墳起，以利刃破之，取出石子一枚，曰：「愈矣。」乃奔而返。後
聞其俗有身臥室中，手即飛出，入人房闥，竊取財物。設被主覺，縶不令去，則此人一臂不
用矣。

雲蘿公主

    安大業，盧龍人。生而能言，母飲以犬血始止。既長，韶秀，顧影無儔，慧而能讀。世
家爭婚之。母夢曰：「兒當尚主。」信之。至十五六迄無驗，亦漸自悔。
    一日安獨坐，忽聞異香。俄一美婢奔入。曰：「公主至。」即以長氈貼地，自門外直至
榻前。方駭疑間，一女郎扶婢肩入；服色容光，映照四堵。婢即以繡墊設榻上，扶女郎坐。
安倉皇不知所為，鞠躬便問：「何處神仙，勞降玉趾？」女郎微笑，以袍袖掩口。婢曰：
「此聖後府中雲蘿公主也。聖後屬意郎君，欲以公主下嫁，故使自來相宅。」安驚喜不知置
詞，女亦俯首，相對寂然。
    安故好棋，揪枰嘗置坐側。一婢以紅巾拂塵，移諸案上，曰：「主日耽此，不知與粉侯
孰勝？」安移坐近案，主笑從之。甫三十餘著，婢竟亂之，曰：「駙馬負矣！」斂子入盒，
曰：「駙馬當是俗間高手，主僅能讓六子。」乃以六黑子實局中，主亦從之。主坐次，輒使
婢伏座下，以背受足；左足踏地，則更一婢右伏。又兩小鬟夾侍之；每值安凝思時，輒曲一
肘伏肩上。局闌未結，小鬟笑云：「駙馬負一子。」進曰：「主惰，宜且退。」女乃傾身與
婢耳語。
    婢出，少頃而還，以千金置榻上，告生曰：「適主言居宅湫隘，煩以此少致修飾，落成
相會也。」一婢曰：「此月犯天刑，不宜建造；月後吉。」女起；生遮止，閉門。婢出一
物，狀類皮排，就地鼓之；雲氣突出，俄頃四合，冥不見物，索之已杳。
    母知之，疑以為妖。而生神馳夢想，不能復捨。急於落成，無暇禁忌；刻日敦迫，廊捨
一新。
    先是，有灤州生袁大用，僑寓鄰坊，投刺於門；生素寡交，托他出，又窺其亡而報之。
後月餘，門外適相值，二十許少年也。宮絹單衣，絲履烏帶，意甚都雅。略與頃談，頗甚溫
謹。喜，揖而入。請與對弈，互有贏虧。已而設席流連，談笑大歡。明日邀生至其寓所，珍
餚雜進，相待殷渥。有小僮十二三許，拍板清歌，又跳擲作劇。生大醉不能行，便令負之，
生以其纖弱恐不勝，袁強之。僮綽有餘力，荷送而歸。生奇之。明日犒以金，再辭乃受。由
此交情款密，三數日輒一過從。袁為人簡默，而慷慨好施。市有負債鬻女者，解囊代贖，無
吝色。生以此益重之。過數日，詣生作別，贈象箸、楠珠等十餘事，白金五百，用助興作。
生反金受物，報以束帛。
    後月餘，樂亭有仕宦而歸者，橐資充牣。盜夜入，執主人，燒鐵鉗灼，劫掠一空。家人
識袁，行牒追捕。鄰院屠氏，與生家積不相能，因其土木大興，陰懷疑忌。適有小僕竊象
箸，賣諸其家，知袁所贈，因報大尹。尹以兵繞捨，值生主僕他出，執母而去。母衰邁受
驚，僅存氣息，二三日不復飲食。尹釋之。生聞母耗，急奔而歸，則母病已篤，越宿遂卒。
收殮甫畢，為捕役執去。尹見其少年溫文，竊疑誣枉，故恐喝之。生實述其交往之由。尹
問：「其何以暴富？」生曰：「母有藏鏹，因欲親迎，故治昏室耳。」尹信之，具牒解郡。
鄰人知其無事，以重金賂監者，使殺諸途。路經深山，被曳近削壁，將推墮。計逼情危，時
方急難，忽一虎自叢莽中出，嚙二役皆死，銜生去。至一處，重樓疊閣，虎入，置之。見雲
蘿扶婢出，淒然慰吊曰：「妾欲留君，但母喪未卜窀穸。可懷牒去，到郡自投，保無恙
也。」因取生胸前帶，連結十餘扣，囑云：「見官時，拈此結而解之，可以弭禍。」生如其
教，詣郡自投。太守喜其誠信，又稽牒知其冤，銷名令歸。
    至中途，遇袁，下騎執手，備言情況。袁憤然作色，默然無語。生曰：「以君風采，何
自污也？」袁曰：「某所殺皆不義之人，所取皆非義之財。不然，即遺於路者不拾也。君教
我固自佳，然如君家鄰，豈可留在人間耶！」言已超乘而去。生歸，殯母已，杜門謝客。忽
一日盜入鄰家，父子十餘口盡行殺戮，止留一婢。席捲資物，與僮分攜之。臨去，執燈謂
婢：汝認明：殺人者我也，與人無涉。」並不啟關，飛簷越壁而去。明日告官。疑生知情，
又捉生去。邑宰詞色甚厲，生上堂握帶，且辨且解。宰不能詰，又釋之。既歸，益自韜晦，
讀書不出，一跛嫗執炊而已。服既闋，日掃階庭，以待好音。一日異香滿院。登閣視之，內
外陳設煥然矣。悄揭畫簾，則公主凝妝坐，急拜之。女挽手曰：「君不信數，遂使土木為
災；又以苫塊之戚，遲我三年琴瑟：是急之而反以得緩，天下事大抵然也。」生將出資治
具。女曰：「勿復須。」婢探櫝，有餚羹熱如新出於鼎，酒亦芳烈。酌移時，日已投暮，足
下所踏婢，漸都亡去。女四肢嬌惰，足股屈伸，似無所著，生狎抱之。女曰：「君暫釋手。
今有兩道，請君擇之。」生攬項問故，曰：「若為棋酒之交，可得三十年聚首；若作床第之
歡，可六年諧合耳。君焉取？」生曰：「六年後再商之。」女乃默然，遂相燕好。
    女曰：「妾固知君不免俗道，此亦數也。」因使生蓄婢媼，別居南院，炊爨紡織以作生
計。北院中並無煙火，惟棋枰、酒具而已。戶常闔，生推之則自開，他人不得入也。然南院
人作事勤惰，女輒知之，每使生往譴責，無不具服。女無繁言，無響笑，與有所談，但俯首
微哂。每駢肩坐，喜斜倚人。生舉而加諸膝，輕如抱嬰。生曰：「卿輕若此，可作掌上
舞。」曰：「此何難！但婢子之為，所不屑耳。飛燕原九姊侍兒，屢以輕佻獲罪，怒謫塵
間，又不守女子之貞；今已幽之。」
    閣上以錦袸佈滿，冬未嘗寒，夏未嘗熱。女嚴冬皆著輕縠，生為制鮮衣，強使著之。逾
時解去，曰：「塵濁之物，幾於壓骨成勞！」一日抱諸膝上，忽覺沉倍曩昔，異之。笑指腹
曰：「此中有俗種矣。」過數日，顰黛不食，曰：「近病惡阻，頗思煙火之味。」生乃為具
甘旨。從此飲食遂不異於常人。一日曰：「妾質單弱，不任生產。婢子樊英頗健，可使代
之。」乃脫衷服衣英，閉諸室。少頃聞兒啼聲，啟扉視之，男也。喜曰：「此兒福相，大器
也！」因名大器。繃納主懷，俾付乳媼，養諸南院。女自免身，腰細如初，不食煙火矣。
    忽辭生，欲暫歸寧。問返期，答以「三日」。鼓皮排如前狀，遂不見。至期不來；積年
餘音信全渺，亦已絕望。生鍵戶下幃，遂領鄉薦。終不肯娶；每獨宿北院，沐其餘芳。一夜
輾轉在榻，忽見燈火射窗，門亦自辟，群婢擁公主入。生喜，起問爽約之罪。女曰：「妾未
愆期，天上二日半耳。」生得意自詡，告以秋捷，意主必喜。女愀然曰：「烏用是儻來者
為！無足榮辱，止折人壽數耳。三日不見，入俗幛又深一層矣。」生由是不復進取。過數月
又欲歸寧，生殊淒戀，女曰：「此去定早還，無煩穿望。且人生合離，皆有定數，撙節之則
長，恣縱之則短也。」既去，月餘即返。從此一年半載輒一行，往往數月始還，生習為常，
亦不之怪。
    又生一子。女舉之曰：「豺狼也！」立命棄之。生不忍而止，名曰可棄。甫週歲，急為
卜婚。諸媒接踵，問其甲子，皆謂不合。曰：「吾欲為狼子治一深圈，竟不可得，當今傾敗
六七年，亦數也。」囑生曰：「記取四年後，侯氏生女，左脅有小贅疣，乃此兒婦。當婚
之，勿較其門第也。」即令書而志之。後又歸寧，竟不復返。生每以所囑告親友。果有侯氏
女，生有贅疣，侯賤而行惡，眾鹹不齒，生竟媒定焉。
    大器十七歲及第，娶雲氏，夫妻皆孝友。父鍾愛之。可棄漸長不喜讀，輒偷與無賴博
賭，恆盜物償戲債。父怒撻之，而卒不改。相戒提防，不使有所得。遂夜出，小為穿窬。為
主所覺，縛送邑宰。宰審其姓氏，以名刺送之歸。父兄共縶之，楚掠慘棘，幾於絕氣。兄代
哀免，始釋之。父忿恚得疾，食銳減。乃為二子立析產書，樓閣沃田，盡歸大器。可棄怨
怒，夜持刀入室將殺兄，誤中嫂。先是，主有遺褲絕輕軟，雲拾作寢衣。可棄斫之，火星四
射，大懼奔出。父知病益劇，數月尋卒。可棄聞父死，始歸。兄善視之，而可棄益肆。年餘
所分田產略盡，赴郡訟兄。官審知其人，斥逐之。兄弟之好遂絕。
    又逾年可棄二十有三，侯女十五矣。兄憶母言，欲急為完婚。召至家，除佳宅與居；迎
婦入門，以父遺良田，悉登籍交之，曰：「數頃薄田，為若蒙死守之，今悉相付。吾弟無
行，寸草與之皆棄也。此後成敗，在於新婦。能令改行，無憂凍餒；不然，兄亦不能填無底
壑也。」
    侯雖小家女，然固慧麗，可棄雅畏愛之，所言無敢違。每出限以晷刻，過期則詬厲不與
飲食，可棄以此少斂。年餘生一子，婦曰：「我以後無求於人矣。膏腴數頃，母子何患不溫
飽？無夫焉，亦可也。」會可棄盜粟出賭，婦知之，彎弓於門以拒之。大懼避去。窺婦入，
逡巡亦入。婦操刀起，可棄反奔，婦逐斫之，斷幅傷臀，血沾襪履。忿極往訴兄，兄不禮
焉，冤慚而去。過宿復至，跪嫂哀泣，乞求先容於婦，婦決絕不納。
    可棄怒，將往殺婦，兄不語。可棄忿起，操戈直出。嫂愕然，欲止之；兄目禁之。俟其
去，乃曰：「彼固作此態，實不敢歸也。」使人覘之，已入家門。兄始色動，將奔赴之，而
可棄已坌息入。
    蓋可棄入家，婦方弄兒，望見之，擲兒床上，覓得廚刀；可棄懼，曳戈反走，婦逐出門
外始返。兄已得其情，故詰之。可棄不言，惟向隅泣，目盡腫。兄憐之，親率之去，婦乃內
之。俟兄出，罰使長跪，要以重誓，而後以瓦盆賜之食。自此改行為善。婦持籌握算，日致
豐盈，可棄仰成而已。後年七旬，子孫滿前，婦猶時捋白鬚，使膝行焉。
    異史氏曰：「悍妻妒婦，遭之者如疽附於骨，死而後已，豈不毒哉！然砒、附，天下之
至毒也，苟得其用，瞑眩大瘳，非參、苓所能及矣。而非仙人洞見臟腑，又烏敢以毒藥貽子
孫哉！」
    章丘李孝廉善遷，少倜儻不泥，絲竹詞曲之屬皆精之。兩兄皆登甲榜，而孝廉益佻脫。
娶夫人謝，稍稍禁制之。遂亡去，三年不返，遍覓不得。後得之臨清勾欄中。家人入，見其
南向坐，少姬十數左右侍，蓋皆學音藝而拜門牆者也。臨行積衣累笥，悉諸姬所貽。既歸，
夫人閉置一室，投書滿案。以長繩系榻足，引其端自欞內出，貫以巨鈴，系諸廚下。凡有所
需則躡繩，繩動鈴響則應之。夫人躬設典肆，垂簾納物而估其直；左持籌，右握管；老僕供
奔走而已。由此居積致富。每恥不及諸姒貴。錮閉三年而孝廉捷。喜曰：「三卵兩成，吾以
改為毈矣，今亦爾耶？」
    又耿進士崧生，章丘人。夫人每以績火佐讀：績者不輟，讀者不敢息也。或朋舊相詣，
輒竊聽之：論文則淪茗作黍；若恣諧謔，則惡聲逐客矣。每試得平等，不敢入室門；超等始
笑迎之。設帳得金悉內獻，絲毫不敢匿。故東主饋遺，恆面較錙銖。人或非笑之，而不知其
銷算良難也。後為婦翁延教內弟。是年游泮，翁謝儀十金，耿受盒返金。夫人知之曰：「彼
雖固親，然舌耕為何也？」追之返而受之。耿不敢爭，而心終歉焉，思暗償之。於是每歲館
金，皆短其數以報夫人。積二年餘得若干數。忽夢一人告之曰：「明日登高，金數即滿。」
次日試一臨眺，果拾遺金，恰符缺數，遂償岳。後成進士，夫人猶呵譴之。耿曰：「今一行
作吏，何得復爾？」夫人曰：「諺云：『水長則船亦高。』即為宰相，寧便大耶？」

鳥語

    中州境有道士，募食鄉村。食已聞鸝鳴，因告主人使慎火。問故，答曰：「鳥云：『大
火難救，可怕！』」眾笑之，竟不備。明日果火，延燒數家，始驚其神。好事者追及之，稱
為仙。道士曰：「我不過知鳥語耳，何仙乎！」適有皂花雀鳴樹上，眾問何語。曰：「雀
言：『初六養之，初六養之；十四、十六殤之。』想其家雙生矣。今日為初十，不出五六
日，當俱死也。」詢之果生二子，無何並死，其日悉符。
    邑令聞其奇，招之，延為客。時群鴨過，因問之。對曰：「明公內室必相爭也。鴨曰：
『罷罷！偏向他！』」令大服，蓋妻妾反唇，令適被喧聒而出也。因留居署中，優禮之。時
辨鳥言，多奇中。而道士樸野多肆言，輒無顧忌。令最貪，一切供用諸物，皆折為錢以入
之。一日方坐，群鴨復來，令又詰之。答曰：「今日所言，不與前同，乃為明公會計耳。」
問：「何計？」曰：「彼云：『蠟燭一百八，銀朱一千八。』」令慚，疑其相譏。道士求
去，不許。逾數日宴客，忽聞杜宇。客問之，答云：「鳥曰：『丟官而去。』」眾愕然失
色。令大怒，立逐而出。未幾令果以墨敗。嗚呼！此仙人儆戒之，惜乎危厲熏心者，不之悟
也！
    齊俗呼蟬曰「稍遷」，其綠色者曰「都了」。邑有父子，俱青、社生，將赴歲試，忽有
蟬落襟上。父喜曰：「稍遷，吉兆也。」一僮視之，曰：「何物稍遷，都了而已。」父子不
悅。已而果皆被黜。

天宮

    郭生京都人，年二十餘，儀容修美。一日薄暮，有老嫗貽尊酒，怪其無因，嫗笑曰：
「無須問。但飲之自有佳境。」遂徑去。揭尊微嗅，冽香四射，遂飲之。忽大醉，冥然罔
覺。及醒，則與一人並枕臥。撫之膚膩如脂，麝蘭噴溢，蓋女子也。問之不答，遂與交。交
已，以手捫壁，壁皆石，陰陰有土氣，酷類墳塚。大驚，疑為鬼迷，因問女子：「卿何神
也？」女曰：「我非神，乃仙耳。此是洞府。與有夙緣，勿相訝，但耐居之。再入一重門，
有漏光處，可以溲便。」既而女起，閉戶而去。久之腹餒，遂有女僮來，餉以麵餅、鴨臛，
使捫索而啖之。黑漆不知昏曉。無何女子來寢，始知夜矣。郭曰：「晝無天日，夜無燈火，
食炙不知口處；常常如此，則姮娥何殊於羅剎，天堂何別於地獄哉！」女笑曰：「為爾俗中
人，多言喜洩，故不欲以形色相見。且暗中摸索，妍媸亦當有別，何必燈燭！」
    居數日，幽悶異常，屢請暫歸。女曰：「來夕當與君一遊天宮，便即為別。」次日忽有
小鬟籠燈入，曰：「娘子伺郎久矣。」從之出。星斗光中，但見樓閣無數。經幾曲畫廓，始
至一處，堂上垂珠簾，燒巨燭如晝。入，則美人華妝南向坐，年約二十許，錦袍炫目，頭上
明珠，翹顫四垂；地下皆設短燭，裙底皆照，誠天人也。郭迷亂失次，不覺屈膝。女令婢扶
曳入坐。俄頃八珍羅列。女行酒曰：「飲此以送君行。」郭鞠躬曰：「向覿面不識仙人，實
所惶悔；如容自贖，願收為沒齒不二之臣。」女顧婢微笑，便命移席臥室。室中流蘇繡帳，
衾褥香軟。使郭就榻坐。飲次，女屢言：「君離家久，暫歸亦無妨。」更盡一籌，郭不言
別。女喚婢籠燭送之。郭仍不言，偽醉眠榻上，抁之不動。女使諸婢扶裸之。一婢排私處
曰：「個男子容貌溫雅，此物何不文也！」舉置床上，大笑而去。
    女亦寢，郭乃轉側。女問：「醉乎？」曰：「小生何醉！甫見仙人，神志顛倒耳。」女
曰：「此是天宮。未明宜早去。如嫌洞中怏悶，不如早別。」郭曰：「今有人夜得名花，聞
香捫干，而苦無燈火，此情何以能堪？」女笑，允給燈火。漏下四點，呼婢籠燭抱衣而送
之。入洞，見丹堊精工，寢處褥革棕氈尺許厚。郭解履擁衾，婢徘徊不去。郭凝視之，風致
娟好，戲曰：「謂我不文者卿耶？」婢笑，以足蹴枕曰：「子宜僵矣！勿復多言，」視履端
嵌珠如巨菽。捉而曳之，婢僕於懷，遂相狎，而呻楚不勝。郭問：「年幾何矣？」答云：
「十七。」問：「處子亦知情否？」曰：「妾非處子，然荒疏已三年矣。」郭研詰仙人姓
氏，及其清貫、尊行。婢曰：「勿問！即非天上，亦異人間。若必知其確耗，恐覓死無地
矣。」郭遂不敢復問。次夕女果以燭來，相就寢食，以此為常。一夜女入曰：
    「期以永好；不意人情乖阻，今將糞除天宮，不能復相容矣。請以厄酒為別。」郭泣
下，請得脂澤為愛。女不許，贈以黃金一斤、珠百顆。三盞既盡，忽已昏醉。
    既醒，覺四體如縛，糾纏甚密，股不得伸，首不得出。極力轉側，暈墮床下。出手摸
之，則錦被囊裹，細繩束焉。起坐凝思，略見床欞，始知為己齋中。時離家已三月，家人謂
其已死。郭初不敢明言，懼被仙譴，然心疑怪之。竊間以告知交，莫有測其故者。被置床
頭，香盈一室；拆視，則湖綿雜香屑為之，因珍藏焉。後某達官聞而詰之，笑曰：「此賈後
之故智也。仙人烏得如此？雖然，此亦宜甚秘，洩之，族矣！」有巫常出入貴家，言其樓閣
形狀，絕似嚴東樓家。郭聞之大懼，攜家亡去。未幾嚴伏誅，始歸。
    異史氏曰：「高閣迷離，香盈繡帳；雛奴蹀躞，履綴明珠：非權奸之淫縱，豪勢之驕
奢，烏有此哉？顧淫籌一擲，金屋變而長門；唾壺未干，情田鞠為茂草。空床傷意，暗燭銷
魂。含顰玉台之前，凝眸寶幄之內。遂使糟丘台上，路入天宮；溫柔鄉中，人疑仙子。傖楚
之帷薄固不足羞，而廣田自荒者，亦足戒已！」

喬女

    平原喬生有女黑丑，壑一鼻，跛一足。年二十五六，無問名者。邑有穆生四十餘，妻
死，貧不能續，因聘焉。三年生一子。未幾穆生卒，家益索，大困，則乞憐其母。母頗不耐
之。女亦憤不復返，惟以紡織自給。
    有孟生喪偶，遺一子烏頭，裁週歲，以乳哺乏人，急於求配；然媒數言，輒不當意。忽
見女，大悅之，陰使人風示女。女辭焉，曰：「饑凍若此，從官人得溫飽，夫寧不願？然殘
丑不如人，所可自信者，德耳。又事二夫，官人何取焉！」孟益賢之，使媒者函金加幣而悅
其母母悅，自詣女所固要之，女志終不奪。母慚，願以少女字孟，家人皆喜，而孟殊不願。
居無何，孟暴疾卒，女往臨哭盡哀。孟故無戚黨，死後，村中無賴悉憑陵之，傢俱攜取一
空。方謀瓜分其田產，家人又各草竊以去，惟一嫗抱兒哭帷中。女問得故，大不平。聞林生
與孟善，乃踵門而告曰：「夫婦、朋友，人之大倫也。妾以奇醜為世不齒，獨孟生能知我。
前雖固拒之，然固已心許之矣。今身死子幼，自當有以報知己。然存孤易，禦侮難，若無兄
弟父母，遂坐視其子死家滅而不一救，則五倫可以無朋友矣。妾無所多須於君，但以片紙告
邑宰；撫孤，則妾不敢辭。」林曰：「諾。」女別而歸。林將如其所教；無賴輩怒，鹹欲以
白刃相仇。林大懼，閉戶不敢復行。女見數日寂無音，問之，則孟氏田產已盡矣。
    女忿甚，挺身自詣官。官詰女屬孟何人，女曰：「公宰一邑，所憑者理耳。如其言妄，
即至戚無所逃罪；如非妄，則道路之人可聽也。」官怒其言戇，呵逐而出。女冤憤無伸，哭
訴於搢紳之門。某先生聞而義之，代剖於宰。宰按之果真，窮治諸無賴，盡返所取。
    或議留女居孟第，撫其孤；女不肯。扃其戶，使媼抱烏頭從與俱歸，另捨之。凡烏頭日
用所需，輒同嫗啟戶出粟，為之營辨；己錙銖無所沾染，抱子食貧，一如曩昔。積數年烏頭
漸長，為延師教讀；己子則使學操作。嫗勸使並讀，女曰：「烏頭之費，其所自有；我耗人
之財以教己子，此心何以自明？」又數年，為烏頭積粟數百石，乃聘於名族，治其第宅，析
令歸。烏頭泣要同居，女從之；然紡績如故。烏頭夫婦奪其具，女曰：「我母子坐食，心甚
不安。」遂早暮為之紀理，使其子巡行阡陌，若為傭然。烏頭夫妻有小過，輒斥譴不少貸；
稍不悛，則怫然欲去。夫妻跪道悔詞始止。未幾烏頭入泮，又辭欲歸。烏頭不可，捐聘幣，
為穆子完婚。女乃析子令歸。烏頭留之不得，陰使人於近村為市恆產百畝而後遺之。後女疾
求歸。烏頭不聽。病益篤，囑曰：「必以我歸葬！」烏頭諾。既卒，陰以金啖穆子，俾合葬
於孟。及期，棺重，三十人不能舉。穆子忽僕，七孔血出，自言曰：「不肖兒，何得遂賣汝
母！」烏頭懼，拜祝之，始愈。乃復停數日，修治穆墓已，始合厝之。
    異史氏曰：「知己之感，許之以身，此烈男子之所為也。彼女子何知，而奇偉如是？若遇九方皋，直牡視之矣。」

蛤此名寄生

    東海有蛤，饑時浮岸邊，兩殼開張；中有小蟹出，赤線系之，離殼數尺，獵食既飽乃
歸，殼始合。或潛斷其線，兩物皆死。

劉夫人

    廉生者，彰德人。少篤學；然早孤，家甚貧。一日他出，暮歸失途。入一村，有媼來謂
曰：「廉公子何之？夜得毋深乎？」生方皇懼，更不暇問其誰何，便求假榻。媼引去，入一
大第。有雙鬟籠燈，導一婦人出，年四十餘，舉止大家。媼迎曰：「廉公子至。」生趨拜。
婦喜曰：「公子秀髮，何但作富家翁乎！」即設筵，婦側坐，勸酹甚殷，而自己舉杯未嘗
飲，舉箸亦未嘗食。生惶惑，屢審閥閱。笑曰：「再盡三爵告君知。」生如命飲。婦曰：
「亡夫劉氏，客江右，遭變遽殞。未亡人獨居荒僻，日就零落。雖有兩孫，非鴟鴞即駑駘
耳。公子雖異姓，亦三生骨肉也；且至性純篤，故遂靦然相見。無他煩，薄藏數金，欲倩公
子持泛江湖，分其贏餘，亦勝案頭螢枯死也。」生辭曰：「少年書癡，恐負重托。」婦曰：
「讀書之計，先於謀生。公子聰明，何之不可？」遣婢運資出，交兌八百餘兩。生惶恐固
辭，婦曰：「妾亦知公子未慣懋遷，但試為之，當無不利。」生慮重金非一人可任，謀合商
侶。婦曰：「勿須。但覓一樸愨諳練之僕，為公子服役足矣。」遂輪纖指以卜之曰：「伍姓
者吉。」命僕馬囊金送生出，曰：「臘盡滌盞，候洗寶裝矣。」又顧僕曰：「此馬調良，可
以乘御，即贈公子，勿須將回。」生歸，夜才四鼓，僕繫馬自去。
    明日多方覓役，果得伍姓，因厚價招之。伍老於行旅，又為人戇拙不苟，資財悉倚付
之。往涉荊襄，歲杪始得歸，計利三倍。生以得伍力多，於常格外，另有饋賞，謀同飛灑，
不令主知。甫抵家，婦已遣人將迎，遂與俱去。見堂上華筵已設；婦出，備極慰勞。生納資
訖，即呈簿；婦置不顧。少頃即席，歌舞□鞳，伍亦賜筵外捨，盡醉方歸。因生無家室，留
守新歲。次日又求稽盤，婦曰：「後無須爾，妾會計久矣。」乃出冊示生，登志甚悉，並給
僕者亦載其上。生曰：「夫人真神人也！」過數日，館谷豐盛，待若子侄。一日堂上設席，
一東面，一南面；堂下設一筵西向。謂生曰：「明日財星臨照，宜可遠行。今為主價粗設祖
帳，以壯行色。」少間伍亦呼至，賜坐堂下。一時鼓鉦鳴聒。女優進呈曲目，生命唱《陶朱
富》。婦曰：「此先兆也，當得西施作內助矣。」宴罷，仍以全金付生，曰：「此行不可以
歲月計，非獲巨萬勿歸也。妾與公子，所憑者在福命，所信者在腹心。勿勞計算，遠方之盈
絀，妾自知之。」生唯唯而退。
    往客淮上，進身為鹺賈，逾年利又數倍。然生嗜讀，操籌不忘書卷，所與游皆文士；所
獲既盈，隱思止之，漸謝任於伍。桃源薛生與最善，適過訪之，薛一門俱適別業，昏暮無所
復之，閽人延生入，掃榻作炊。細詰主人起居，蓋是時方訛傳朝廷欲選良家女，犒邊庭，民
間騷動。聞有少年無婦者，不通媒約，竟以女送諸其家，至有一夕而得兩婦者。薛亦新婚於
大姓，猶恐輿馬喧動，為大令所聞，故暫遷於鄉。生既留，初更向盡，方將拂榻就寢，忽聞
數人排闥入。閽人不知何語，但聞一人云：「官人既不在家，秉燭者何人？」閽人答：「是
廉公子，遠客也。」俄而問者已入，袍帽光潔，略一舉手，即詰邦族。生告之。喜曰：「吾
同鄉也。岳家誰氏？」答云：「無之。」益喜，趨出，即招一少年同入，敬與為禮。卒然
曰：「實告公子：某慕姓。今夕此來，將送舍妹於薛官人，至此方知無益。進退維谷之際，
適逢公子，寧非數乎！」生以未悉其人，故躊躇不敢應。慕竟不聽其致詞，急呼送女者。少
間二媼扶女郎入，坐生榻上。睨之年十五六，佳妙無雙。生喜，始整巾嚮慕展謝；又囑閽人
行沽，略盡款洽。
    慕言：『先世彰德人；母族亦世家，今陵夷矣。聞外祖遺有兩孫，不知家況何似。」生
問：「伊誰？」曰：「外祖劉，字暉若，聞在郡北三十里。」生曰：「僕郡城東南人，去北
裡頗遠；年又最少，無多交知。郡中此姓最繁，止知郡北有劉荊卿，亦文學士，未審是否？
然貧矣！」慕曰：「某祖墓尚在彰郡，每欲扶兩櫬歸葬故里，以資斧未辦，姑猶遲遲。今妹
子從去，歸計益決矣。」生聞之，銳然自任。二慕俱喜。酒數行辭去。生卻僕移燈，琴瑟之
愛，不可勝言。次日薛已知之，趨入城，除別院館生。生詣淮，交盤已，留伍居肆，裝資返
桃源，同二慕啟岳父母骸骨，兩家細小，載與俱歸。入門安置已，囊金詣主。前仆已候於途。
    從去，婦逆見，色喜曰：「陶朱公載得西子來矣！前日為客，今日吾甥婿也。」置酒迎
塵，倍益親愛。生服其先知，因問：「夫人與岳母遠近？」婦云：「勿問，久自知之。」乃
堆金案上，瓜分為五；自取其二，曰：「吾無用處，聊貽長孫。」生以過多，辭不受。淒然
曰：「吾家零落，宅中喬木被人伐作薪；孫子去此頗遠，門戶蕭條，煩公子一營辦之。」生
諾，而金止收其半，婦強納之。送生出，揮涕而返。生疑怪間，回視第宅，則為墟墓。始悟
婦即妻之外祖母也。
    既歸，贖墓田一頃，封植偉麗。劉有二孫，長即荊卿；次玉卿，飲博無賴，皆貧。兄弟
詣生申謝，生悉厚贈之。由此往來最稔。生頗道其經商之由，玉卿竊意塚中多金，夜合博徒
數輩，發墓搜之，剖棺露胔，竟無少獲，失望而散。生知墓被發，以告荊卿。詣同驗之，入
壙，見案上纍纍，前所分金具在。荊卿欲與生共取之。生曰：「夫人原留此以待兄也。」荊
卿乃囊運而歸，告諸邑宰，訪緝甚嚴。
    後一人賣墳中玉簪，獲之，窮訊其黨，始知玉卿為首。宰將治以極刑，荊卿代哀，僅得
賒死。墓內外兩家併力營繕，較前益堅美。由此廉、劉皆富，惟玉卿如故。生及荊卿常河潤
之，而終不足供其賭博。一夜盜入生家，執索金資。生所藏金皆以千五百為個，發示之。盜
取其二，止有鬼馬在廄，用以運之而去。使生送諸野，乃釋之。村眾望盜火未遠，噪逐之。
賊驚遁。共至其處，則金委路側，馬已成灰燼。始知馬亦鬼也。是夜止失金釧一枚而已。先
是盜執生妻，悅其美，將欲淫。一盜帶面具，力呵止之，聲似玉卿。盜釋生妻，但脫腕釧而
去。生以是疑玉卿，然心竊德之。後盜以釧質賭，為捕役所獲，詰其黨，果有玉卿。宰怒，
備極五毒。兄與生謀，欲為賄脫，謀未成而玉卿已死。生獄時恤其妻子。生後登賢書，數世
皆素封焉。嗚呼！「貪」字之點畫形象甚近乎「貧」。如玉卿者，可以鑒矣！

陵縣狐

    陵縣李太史家，每見瓶鼎古玩之物，移列案邊，勢危將墮。疑廝僕所為，輒怒譴之。僕
輩稱冤，而亦不知其由，乃嚴扃齋扉，天明復然。心知其異，暗覘之。一夜光明滿室，訝為
盜。兩僕近窺，則一狐臥櫝上，光自兩眸出，晶瑩四射。恐其遁，急入捉之。狐嚙腕肉慾
脫，僕持益堅，因共縛之。舉視則四足皆無骨，隨手搖搖若帶垂焉。太史念其通靈，不忍
殺；覆以柳器，狐不能出，戴器而走。乃數其罪而放之，怪遂絕。

卷十 
 
王貨郎 疲龍 真生 布商 彭二掙 何仙 牛同人 神女 湘裙 三生 長亭 席方平 素秋 
賈奉雉 胭脂 阿纖 瑞雲 仇大娘 曹操塚 龍飛相公 珊瑚 五通 申氏 恆娘 葛巾 

王貨郎

    濟南業酒人某翁，遣子小二如齊河索貰價。出西門，見兄阿大。時大死已久，二驚問：
「哥那得來？」答云：「冥府一疑案，須弟一證之。」二作色怨訕。大指後一人如皂狀者，
曰：「官役在此，我豈自由耶！」但引手招之，不覺從去，盡夜狂奔，至泰山下。忽見官
衙，方將併入，見群眾紛出。皂問：「所事何如矣？」一人曰：「勿須復入，結矣。」皂乃
釋令歸。大憂弟無資斧。皂思良久，即引二去，走二三十里，入村至一家簷下，囑云：「如
有人出，便使相送；如其不肯，便道王貨郎言之矣。」遂去。二冥然而僵。既曉第主出，見
人死門外大駭。守移時微蘇，扶入餌之，始言裡居，即求資送，主人難之，二如皂言。主人
驚絕，急雇騎送之歸。償之不受，問其故亦不言，別而去，

疲龍

    膠州王侍御出使琉球。舟行海中，忽自雲際墮一巨龍，激水高數丈。龍半浮半沉，仰其
首，以舟承頷；睛半含，嗒然若喪。闔舟大恐，停橈不敢少動。舟人曰：「此天上行雨之疲
龍也。」王懸敕於上。焚香共祝之，移時悠然遂逝。舟方行，又一龍墮如前狀。日凡三四。
又逾日，舟人命多備白米，戒曰：「去清水潭不遠矣。如有所見，但糝米於水，寂無嘩。」
俄至一處，水清澈底。下有群龍，五色，如盆如甕，條條盡伏。有蜿蜒者，鱗鬣爪牙，歷歷
可數。眾神魂俱喪，閉息含眸，不惟不敢窺，並不能動。惟舟人握米自撒。久則見海波深
黑，始有呻者。因問擲米之故，答曰：「龍畏蛆，恐入其甲。白米類蛆，故龍見輒伏，舟行
其上，可無害也。」

真生

    長安士人賈子龍，偶過鄰巷，見一客風度灑如，問之則真生，咸陽僦寓者也。心慕之。
明日往投刺，適值其出；凡三謁皆不遇。乃陰使人窺其在捨而後過之，真走避不出；賈搜之
始出。促膝傾談，大相知悅。賈就逆旅，遣僮行沽。真又善飲，能雅謔，樂甚。酒欲盡，真
搜篋出飲器，玉卮無當，注杯酒其中，盎然已滿；以小盞挹取入壺，並無少減。賈異之，堅
求其術。真曰：「我不願相見者，君無他短，但貪心未淨耳。此乃仙家隱術，何能相授。」
賈曰：「冤哉！我何貪？間萌奢想者徒以貧耳！」一笑而散。由此往來無間，形骸盡忘。每
值乏窘，真輒出黑石一塊，吹咒其上，以磨瓦礫，立刻化為白金，便以贈生；僅足所用，未
嘗贏餘。賈每求益，真曰：「我言君貪，如何，如何！」賈思明告必不可得，將乘其醉睡，
竊石而要之。一日飲既臥，賈潛起，搜諸衣底。真覺之，曰：「子真喪心，不可處也！」遂
辭別，移居而去。
    後年餘，賈游河干，見一石瑩潔，絕類真生物。拾之，珍藏若寶。過數日真忽至，眺然
若有所失。賈慰問之，真曰：「君前所見，乃仙人點金石也。曩從抱真子游，彼憐我介，以
此相貽。醉後失去，隱卜當在君所。如有還帶之恩，不敢忘報。」賈笑曰：「僕生平不敢欺
友朋，誠如所卜。但知管仲之貧者，莫如鮑叔，君且奈何？」真請以百金為贈。賈曰：「百
金非少，但授我口訣，一親試之無憾矣。」真恐其寡信。賈曰：「君自仙人，豈不知賈某寧
失信於朋友者乎！」直授其訣。賈顧砌石上有巨石，將試之。真掣其肘，不聽前。賈乃俯掬
半磚置砧上曰：「若此者非多耶？」真乃聽之。賈不磨磚而磨砧；真變色慾與爭，而砧已化
為渾金。反石於真。真歎曰：「業如此，復何言。然妄以福祿加人，必遭天譴。如逭我罪，
施材百具、絮衣百領，肯之乎？」賈曰：「僕所欲得錢者，原非欲窖藏之也。君尚視我為守
錢虜耶？」真喜而去。
    賈得金，且施且賈，不三年施數已滿。真忽至，握手曰：「君信義人也！別後被福神奏
帝，削去仙籍；蒙君博施，今幸以功德消罪。願勉之，勿替也。」賈問真：「系天上何
曹？」曰：「我乃有道之狐耳。出身綦微。不堪孽累，故生平自愛，一毫不敢妄作。」賈為
設酒，遂與歡飲如初。賈至九十餘，狐猶時至其家。
    長山某賣解砒藥，即垂危灌之無不活。然秘其方，不傳人。一日以株連被逮。妻弟餉獄
食，隱置砒霜。坐待食已乃告之，不信。少頃腹中潰動，始大驚，罵曰：「畜生！速向城中
物色薛荔爪為末，清水一盞，將來！」妻弟如言。覓至，某已嘔瀉欲死，急服之，立刻而
愈。其方始傳。此亦猶狐之秘其石也。

布商

    布商某至青州境，偶入廢寺，見其院宇零落，歎悼不已。僧在側曰：「今如有善信，暫
起山門，亦佛面之光。」客慨然自任。僧喜，邀入方丈，款待慇勤。僧又舉內外殿閣，並請
裝修；客辭不能。僧固強之，詞色悍怒。客懼，請傾囊倒裝，悉以授僧。欲出，僧止之曰：
「君竭資實非所願，得毋甘心於我乎？不如先之。」遂握刀相向。客哀求切，不聽。請自
經，許之。逼置暗室，且迫促之。適有防海將軍經寺外，遙自缺牆外望見一紅裳女子入僧
捨，疑之。下馬入寺，遍搜不得。至暗室所，嚴扃雙扉，僧不肯開，托有妖異。將軍怒，斬
關入，則見客縊樑上。救之，復甦，詰得其情。又械問僧女子所在，實為烏有，蓋神佛現化
也。殺僧，財物仍以歸客。客重募修廟宇，從此香火大盛。趙孝廉豐原言之最悉。

彭二掙

    禹城韓公甫言：與邑人彭二掙並行於途，忽回首不見之，惟空蹇隨行，但聞號救甚急，
細聽則在被囊中。近視囊內累然，雖偏重不得墮。欲出之，而囊口縫紉甚密；以刀斷線，始
見彭犬臥其中，出而問之，亦不自知其何以入。蓋其家有狐為祟，乃狐之所為也。

何仙

    長山王公子瑞亭，能以乩卜。乩神自稱何仙，乃純陽弟子，或雲是呂祖所跨鶴雲。每
降，輒與人論文作詩。李太史質君師事之，丹黃課藝，理緒明切；太史揣摹成，何仙力居多
焉，故文學士多皈依之。每為人決疑難事，多憑理，不甚言休咎。
    辛未，朱文宗案臨濟南，試後，諸友請決第等。何仙索試藝，悉月旦之。有樂陵李忭，
乃好學深思之士，其相好友在座，出其文代為之請。乩批云：「一等。」少間，又批云：
「適評李生，據文為斷。然此生運氣大晦，應犯夏楚。異哉！文與數適不相符，豈文宗不論
文耶？諸公少待，試往探之。」少頃，又書云：「適至提學署中，見文宗公事旁午，所焦慮
者殊不在文也。一切付幕客，客六七人，粟生、例監都在其中，前生全無根氣，大半餓鬼道
中遊魂，乞食於四方者也。曾在黑暗獄中八百年，損其目之精氣，如人久在洞中，乍出則天
地異色，無正明也。中有一二為人身所化者，閱卷分曹，恐不能適相值耳。」眾問挽回之
術，書云：「其術至實，人所共曉，何必問？」眾會其意以告李。李懼，以文質孫太史子
未，且訴以兆。太史贊其文，為解其惑。李心益壯，乩語不復置懷。案發，竟居四等。太史
大駭，取其文複閱之，殊無疵摘。評云：「石門公祖素有文名，必不悠謬至此。此必幕中醉
漢，不識句讀者所為。」於是眾益服何仙之神，共焚香祝謝之。乩又批云：「李生勿以暫時
之屈，遂懷慚怍。當多寫試卷，益暴之，明歲可得優等。」李如言布之。久而署中亦聞，懸
牌特慰之。科試果列前名，其靈應如此。
    異史氏曰：「幕中多此輩客，無怪京中醜婦巷中，至夕無閒床也。」

牛同人

    （前缺）牛過父室，則翁臥床上未醒，以此知為狐。怒曰：「狐可忍也，胡敗我倫！關
聖號為「伏魔」，今何在，而任此類橫行！」因作表上玉帝，內微訴關帝之不職。久之，忽
聞空中喊嘶聲，則關帝也。怒叱曰：「書生何得無禮！我豈專掌為汝家驅狐耶？若稟訴不
行，咎怨何辭矣。」即令杖牛二十，股肉幾脫。少間，有黑面將軍獲一狐至，牽之而去，其
怪遂絕。後三年，濟南遊擊女為狐所惑，百術不能遣。狐語女曰：「我生平所畏惟牛同人而
已。」游擊亦不知牛何裡，無可物色。適提學按臨，牛赴試，在省偶被營兵迕辱，忿訴游擊
之門，游擊一聞其名，不勝驚喜，傴僂甚恭。立捉兵至，捆責盡法。已，乃實告以情，牛不
得已，為之呈告關帝。俄頃，見金甲神降於其家。狐方在室，顏猝變，現形如犬，繞屋嗥
竄。旋出自投階下。神言：「前帝不忍誅，今再犯不赦矣！」縶繫馬頸而去。

神女

    米生，閩人，偶入郡，飲醉過市，聞高門中有簫聲。詢知為開壽筵者，然門庭殊清寂。
醉中雅愛笙歌，因就街頭寫晚生刺，封祝壽儀投焉。人問：「君系此翁何親？」米云：「並
非。」人又云：「此流寓於此，不審何官，甚屬驕倨。既非親屬，又將何求？」生悔之，而
刺已投矣。
    未幾兩少年出迎，華裳炫目，丰采都雅，揖生入。見一叟南向坐，東西列數筵，客六七
人，皆似貴胄；見生至，俱起為禮，叟亦杖而起。生久立，待與周旋，叟殊不離席。兩少年
致詞曰：「家君衰邁，起拜良難，予兄弟代謝高賢之枉駕也。」生遜謝。遂增一筵於上，與
叟接席。未幾女樂作於下。座後設琉璃屏，以幛內眷。鼓吹大作，座客無嘩。筵將終，兩少
年起，各以巨杯勸客，杯可容三斗；生有難色，然見客受，亦受。頃刻四顧，主客盡釂，生
不得已亦強盡之。少年復斟；生覺憊甚，起而告退。少年強挽其裾。生大醉逖地，但覺有人
以冷水灑面，恍然若寤。起視，賓客盡散，惟一少年捉臂送之，遂別而歸。後再過其門，則
已遷去矣。
    自郡歸，偶適市，一人自肆中出招之飲。並不識；姑從之入，則座上先有裡人鮑莊在
焉。問其人，乃諸姓，市中磨鏡者也。問：「何相識？」曰：「前日上壽者，君識之否？」
生曰：「不識。」諸曰：「予出入其門最稔。翁，傅姓，不知其何籍、何官。先生上壽時，
我方在墀下，故識之也。」日暮飲散。鮑莊夜死於途。鮑父不識諸，執名訟生。檢得鮑莊體
有重傷，生以謀殺論死，備歷械梏；以諸未獲，罪無申證，頌系之。年餘直指巡方，廉知其
冤，釋之。
    家中田產蕩盡，衣巾革褫，冀其可以辨復，於是攜囊入郡。日將暮，休憩路側。遙見小
車來，二青衣夾隨之。既過忽命停輿，車中命一青衣問生：「君非米姓乎？」生曰：
「諾。」問：「何貧窶若此？」生告以故。問：「安往？」又告之。青衣向車中語；復返，
請生至車前。車中以纖手搴簾，微睨之，乃絕代佳人也。謂生曰：「君不幸得無妄之禍，甚
為太息。今日學使署非白手可以出入者，途中無可為贈，……」乃於髻上摘珠花一朵授生，
曰：「此物可鬻百金，請緘藏之。」生下拜，欲問官閥，車發已遠，不解何人。執花懸想，
上綴明珠，非凡物也。珍藏而行。至郡投狀，上下勒索甚苦；生又不忍貨花，遂歸依於兄
嫂，幸兄賢，為之經紀，貧不廢讀。
    過歲赴郡應試，誤入深山。時值清明，遊人甚眾。有數女騎來，內一女郎，即向年車中
人也。見生停驂，問：「何往？」生具對。女驚曰：「君衣頂尚未復耶？」生慘然出珠花，
曰：「不忍棄此，故未復也。」女郎暈紅上頰，囑云：「且坐待路隅。」款段而去。久之一
婢馳馬來，以裹物授生，曰：「娘子說：如今學使之門如市，贈白金二百，為進取之資。」
生辭曰：「娘子惠我多矣！自公掇芹不難，重賜所不敢受。但告以姓名，繪一小像，焚香供
之，足矣。」婢不顧，委金於地，上馬而去。生得金，終不屑夤緣。旋入邑庠第一。乃以金
授兄；兄善行運，三年舊業盡復。適有巡撫於閩者乃生祖門人，優恤甚厚。然生素清鯁，雖
屬通家，不肯少有干謁。
    一日有客裘馬至門，家人不識。生出視，則傅公子也。揖入，各道間闊。治具相款，餚
酒既陳，公子起而請間；相將入內，公子拜伏於地。生驚問故，則愴然曰：「家君適罹大
禍，欲有求於撫台，非兄不可。」生力辭曰：「渠雖世誼，而以私干人，生平從不為也。」
公子伏地哀泣。生厲色曰：「小生與公子，一飲之知交耳，何遂以喪節強人！」公子大慚，
起而別去。越日方獨坐，有青衣人入，視之即山中贈金者。生方驚起，青衣曰：「君忘珠花
耶？」生曰：「不敢忘。」曰：「昨公子，即娘子胞兄也。」生聞之竊喜，偽曰：「此難相
信。若得娘子親見一言，則油鼎可蹈耳；不然，不敢奉命。」青衣乃馳馬去。更半復返，扣
扉入曰：「娘子來矣。」言未幾，女郎慘然入，向壁而哭，不出一語。生拜曰：「小生非娘
子，無以有今日。但有驅策，敢不惟命！」女曰：「受人求者常驕人，求人者常畏人。中夜
奔波，生平何解此苦，只以畏人故耳，亦復何言！」生慰之曰：「小生所以不遽諾者，恐過
此一見為難耳。使卿夙夜蒙露，吾知罪矣！」因挽其祛。隱抑搔之。女怒曰：「子誠敝人
也！不念疇昔之義，而欲乘人之厄。予過矣！予過分！」忿然而出，登車欲去。生追出謝
過，長跪而要遮之。青衣亦為緩頰，女意稍解，就車中謂生曰：「實告君：妾非人，乃神女
也。家君為南嶽都理司，偶失禮於地官，將達帝庭；非本地都人官印信不可解也。君如不忘
舊義，以黃紙一幅為妾求之。」言已，車發遂去。
    生歸，悚懼不已。乃假驅祟言於巡撫。巡撫以事近巫盅，不許。生以厚金賂其心腹，諾
之，而未得其便。乃歸，青衣候門，生具告之，默然遂去，意似怨其不忠。生追送之曰：
「歸告娘子：如事不諧，我以身命殉之！」歸而終夜思維，計無所出。適院署有寵妾購珠，
生乃以珠花獻之。姬大悅，竊印為生嵌之。懷歸，青衣適至。笑曰：「幸不辱命。然數年來
貧賤乞食所不忍鬻者，今仍為主人棄之矣！」因告以情。且曰：「黃金拋置，我都不惜：寄
語娘子：珠花須要償也。」逾數日，傅公子登堂申謝，納黃金百兩。生作色曰：「所以然
者，為令妹之惠我無私耳；不然，即萬金豈足以易名節哉！」再強之，生色益厲。公子慚
退，曰：「此事殊未了！」翼日青衣奉女郎命，進明珠百顆，曰：「此足以償珠花否耶？」
生曰：「重花者非貴珠也。設當日贈我萬鎰之寶，直須賣作富家翁耳；什襲而甘貧賤何為
乎？娘子神人，小生何敢他望，幸得報洪恩於萬一，死無憾矣！」青衣置珠案間，生朝拜而
後卻之。
    越數日公子又至。生命治酒。公子使從人入廚下，自行烹調，相對縱飲，歡若一家。有
客饋苦糯，公子飲而美，引盡百盞，面頰微赬。乃謂生曰：「君貞介士，愚兄弟不能早知
君，有愧裙釵多矣。家君感大德，無以相報，欲以妹子附為婚姻，恐以幽明見嫌也。」生喜
出非常，不知所對。公子辭出，曰：「明夜七月初九，新月鉤辰，天孫有少女下嫁，吉期
也，可備青廬。」次夕果送女郎至，一切無異常人。三日後，女自兄嫂以及僕婦，皆有饋
賞。又最賢，事嫂如姑。數年不育，勸納妾，生不肯。
    適兄賈於江淮，為買少姬而歸。姬，姓顧，小字博士，貌亦清婉，夫婦皆喜。見髻上插
珠花，酷似當年故物；摘視，果然。異而詰之，答云：「昔有巡撫愛妾死，其婢盜出鬻於
市，先人廉其值，買歸。妾愛之。先父止生妾，故與妾。後父死家落，妾寄養於顧媼家。
顧，妾姨行，見珠屢欲售去，妾死不肯，故得存也。」夫婦歎曰：「十年之物，復歸故主，
豈非數哉。」女另出珠花一朵，曰：「此物久無偶矣！」因並賜之，親為簪於髻上。姬退，
問女郎家世甚悉，家人皆諱言之。陰語生曰：「妾視娘子非人間人也，其眉目間有神氣。昨
簪花時得近視，其美麗出於肌裡，非若凡人以黑白位置中見長耳。」生笑之。姬曰：「君勿
言，妾將試之；如其神，但有所須，無人處焚香以求，彼當自知。」女郎繡襪精工，博士愛
之而未敢言，乃即閨中焚香祝之。女早起，忽檢篋中出襪，遣婢贈博士。生見而笑。女問
故，以實告。女曰：「黠哉婢乎！」因其慧益憐愛之；然博士益恭，昧爽時必薰沐以朝。
    後博士一舉兩男，兩人分字之。生年八十，女貌猶如處子。生病，女置材，倍加寬大。
及死，女不哭；男女他適，女已入材中死矣。因合葬之。至今傳為「大材塚」雲。
    異史氏曰：「女則神矣，博士而能知之，是遵何術歟？乃知人之慧，固有靈於神者矣！」

湘裙

    晏仲，陝西延安人。與兄伯同居，友愛敦篤。伯三十而卒，無嗣；嫂亦繼亡。仲痛悼
之，每思生二子，則以一繼兄後。甫舉一男，而仲妻又死。仲恐繼室不恤其子，將購一妾。
鄰村有貨婢者，仲往相之，略不稱意，被友人留酌醉歸。途中遇故窗友梁生，握手殷殷，邀
至其家。竟忘其已死，隨之而去。入其門，並非舊第，疑而問之。曰：「新移於此。」入謀
酒，又告竭，囑仲坐待，挈瓶往沽。仲出立門外以俟之。忽見一婦人控驢而過，有八九歲童
子隨之，其面目神色，絕類其兄。心惻然動，急委綴之，便問：「意子何姓？」童曰：「姓
晏。」仲驚，又問其父名。曰：「不知。」敘問間，已至其家，婦人下驢入。仲執童子曰：
「汝父在家否？」童入問。少頃一媼出窺，則其嫂也。訝叔何來。仲大悲，隨之而入。見廬
落整頓，問：「兄何在？」嫂曰：「責負未歸。」問：「騎驢者何人？曰：「此汝兄妾甘
氏，生兩男矣。長阿大赴市未返；汝所見者阿小。」坐久酒漸醒，始悟所見皆鬼。然以兄弟
情切，亦不甚懼。嫂治酒飯。仲急欲見兄，促阿小覓之。良久哭而歸，云：「李家負欠不
還，反與父鬧。」仲聞之，與阿小奔去，見兩人方捽兄地上。仲怒，奮拳直入，當者盡踣。
急救兄起，敵已俱奔。追捉一人，捶楚無算，始起。執兄手，頓足哀泣。兄亦泣。既歸，舉
家慰問，乃具酒食，兄弟相慶。忽一少年入，年約十六七。伯呼阿大，令拜叔。仲挽之，哭
向兄曰：「大哥地下有兩子，而墳墓不掃；弟又無妻子，奈何？」伯亦淒惻。嫂曰：「遣阿
小從叔去，亦得。」阿小聞言，依叔肘下，眷戀不去。仲撫之，問：「汝樂從否？」答云：
「樂從。」仲念鬼雖非人，慰情亦勝無也，因為解顏。伯曰：「從去但勿嬌慣，宣啖以血
肉，驅向日中曝之，午過乃已。六七歲兒，歷春及夏，骨肉更生，可以娶妻育子；但恐不壽
耳。」
    言間有少女在門外窺聽，意致溫婉。仲疑為兄女，因問兄。兄曰：「此名湘裙，吾妾妹
也。孤而無歸，寄食十年矣。」問：「已字否？」伯曰：「尚未。近有媒議東村田家。」女
在窗外小語曰：「我不嫁田家牧牛子。」仲頗心動，未便明言。既而伯起，設榻於齋，止弟
宿。仲本不欲留，意戀湘裙，將探兄意，遂別兄就寢。時方初春，天氣尚寒，齋中夙無煙
火，森然冷坐。思得小飲，俄見阿小推扉入，以杯羹鬥酒置案上。仲問：「誰為？」答曰：
「湘姨。」酒將盡，又以灰覆盆火置床下。仲問：「爹娘睡乎？」曰：「睡已久矣。「汝寢
何所？」曰：「與湘姨同榻耳。」阿小俟叔步眠，乃掩門去。仲念湘裙慧而解意，愈愛慕
之；且能撫阿小，欲得之心更堅，輾轉床頭，終夜不寐。
    早起，告兄曰：「弟孑然無偶，願大哥留意。」伯曰：「吾家非一瓢一擔者，物色當自
有人。地下即有佳麗，恐於弟無所利益。」仲曰：「古人亦有鬼妻，何害？」伯會意，曰：
「湘裙亦佳。但以巨針刺人迎，血出不止者，便可為生人妻，何得草草。」仲曰：「得湘裙
撫阿小，亦得。」伯但搖首。仲求不已，嫂曰：「試捉湘裙強刺驗之，不可乃已。」遂握針
出門外，遇湘裙急捉其腕，則血痕猶濕。蓋聞伯言時，已自試之矣。嫂釋手而笑，反告伯
曰：「渠作有意喬才久矣，尚為之代慮耶？」妾聞之怒，趨近湘裙，以指刺眶而罵曰：「淫
婢不羞！欲從阿叔奔走耶？我定不如其願！」湘裙愧憤，哭欲覓死，舉家騰沸。仲乃大慚，
別兄嫂，率阿小而出。兄曰：「弟姑去；阿小勿使復來，恐損其生氣也。」仲曰：「諾。」
    既歸，偽增其年，託言兄賣婢之遺腹子。眾以其貌酷肖，亦信為伯遺體。仲教之讀，輒
遣抱書就日中誦之。初以為苦，久而漸安。六月中，几案灼人，而兒戲且讀，殊無少怨。兒
甚慧，日盡半卷，夜與叔抵足，恆背誦之。叔甚慰。又以不忘湘裙，故不復作「燕樓」想矣。
    一日雙煤來為阿小議姻，中饋無人，心甚躁急。忽甘嫂自外入曰：「阿叔勿怪，吾送湘
裙至矣。緣婢子不識羞，我故挫辱之。叔如此表表而不相從，更欲從何人者？」見湘裙立其
後，心甚歡悅。肅嫂坐；具述有客在堂，乃趨出。少間復入，則甘氏已去。湘裙卸妝入廚
下，刀砧盈耳矣。俄而餚胾羅列，烹飪得宜。客去，仲入，見凝妝坐室中，遂與交拜成禮。
至晚，女仍欲與阿小共宿。仲曰：「我欲以陽氣溫之，不可離也。」因置女別室，惟晚間杯
酒一往歡會而已。湘裙撫前子如己出，仲益賢之。
    一夕夫妻款洽，仲戲問：「陰世有佳人否？」女思良久，答曰：「未見。惟鄰女葳靈
仙，群以為美；顧貌亦猶人，要善修飾耳。與妾往還最久，心中竊鄙其激盪也。如欲見之，
頃刻可致。但此等人，未可招惹。」仲急欲一見。女把筆似欲作書，既而擲管曰：「不可，
不可！」強之再四，乃曰：「勿為所惑。」仲諾之。遂裂紙作數畫若符，於門外焚之。少時
簾動鉤鳴，吃吃作笑聲。女起曳入，高髻雲翹，殆類畫圖。扶坐床頭，酌酒相敘間闊。初見
仲，猶以紅袖掩口，不甚縱談；數盞後，嬉狎無忌，漸伸一足壓仲衣。仲心迷亂，魄蕩魂
飛。目前唯礙湘裙；湘裙又故防之，頃刻不離於側。葳靈仙忽起搴簾而出；湘裙從之，仲亦
從之。葳靈仙握仲趨入他室。湘裙甚恨，然而無可如何，憤憤歸室，聽其所為而已。既而仲
入，湘裙責之曰：「不聽我言，後恐卻之不得耳。」仲疑其妒，不樂而散。次夕葳靈仙不召
自來。湘裙甚厭見之，傲不為禮；仙竟與仲相將而去。如此數夕。女望其來則詬辱之，而亦
不能卻也。月餘仲病不能起，始大悔，喚湘裙與共寢處，冀可避之；晝夜之防稍懈，則人鬼
已在陽台。湘裙操杖逐之，鬼忿與爭，湘裙荏弱，手足皆為所傷。仲浸以沉困。湘裙泣曰：
「吾何以見吾姊乎！」
    又數日仲冥然遂死。初見二隸執牒入，不覺從去。至途患無資斧，邀隸便道過兄所。兄
見之，驚駭失色，問：「弟近何作？」仲曰：「無他，但有鬼病耳。」實告之。兄曰：「是
矣。」乃出白金一裹，謂隸曰：「姑笑納之。吾弟罪不應死，請釋歸，我使豚子從去，或無
不諧。」便喚阿大陪隸飲。返身入家，便告以故。乃令甘氏隔壁喚葳靈仙。俄至見仲欲遁，
伯揪返罵曰：「淫婢！生為蕩婦，死為賤鬼，不齒群眾久矣；又祟吾弟耶！」立批之，雲鬢
蓬飛，妖容頓減。久之一嫗來，伏地哀懇。伯又責嫗縱女宣淫，呵詈移時，始令與女俱去。
    伯乃送仲出，飄忽間已抵家門，直至臥室，豁然若寤，始知適間之已死也。伯責湘裙
曰：「我與若姊謂汝賢能，故使從吾弟，反欲促吾弟死耶！設非名分之嫌，便當撻楚！」湘
裙慚懼啜泣，望伯伏謝。伯顧阿小喜曰：「兒居然生人矣！」湘裙欲出作黍，伯曰：「弟事
未辦，我不遑暇。」阿小年十三，漸知戀父；見父出，零涕從之。伯曰：「從叔最樂，我行
復來耳。」轉身便逝，從此不復相聞問矣。
    後阿小娶婦，生一子，亦三十而卒。仲撫其孤如侄生時。仲年八十，其子二十餘矣，乃
析之。湘裙無出。一日謂仲曰：「我先驅狐狸於地下可乎？」盛妝上床而歿。仲亦不哀，半
年亦歿。
    異史氏曰：「天下之友愛如仲幾人哉！宜其不死而益之以年也。陽絕陰嗣，此皆不忍死
兄之誠心所格；在人無此理，在天寧有此數乎？地下生子，願承前業者想亦不少；恐承絕產
之賢兄賢弟，不肯收恤耳！」

三生

    湖南某，能記前生三世。一世為令尹，闈場入簾。有名士興於唐被黜落，憤懣而卒，至
陰司執卷訟之。此狀一投，其同病死者以千萬計，推興為首，聚散成群。某被攝去對質。閻
王問曰：「爾既衡文，何得黜佳士而進凡庸？」某辨曰：「上有總裁，某不過奉行之耳。」
閻羅即發一簽，往拘主司。勾至，閻羅即述某言。主司曰：「某不過總其大成；雖有佳章，
而房官不薦，吾何由見之？」閻羅曰：「此不得相諉，其失一也，例合答。」方將施刑，興
不滿志，戛然大號；兩墀諸鬼，萬聲鳴和。閻羅問故，興抗言曰：「笞罪太輕，是必掘其雙
睛，以為不識文字之報。」閻羅不肯，眾呼益厲。閻羅曰：「彼非不欲得佳文，特其所見鄙
耳。」眾又請剖其心。閻羅不得已，使人褫去袍服，以白刃劙胸，兩人瀝血鳴嘶。眾始大
快，皆曰：「吾輩抑鬱泉下，未有能一伸此氣者；今得興先生，怨氣都消矣。」哄然而散。
    某受剖已，押投陝西為庶人子。年二十餘，值土寇大作，陷入盜中。有兵巡道往平賊，
俘擄其眾，某亦在中。心猶自揣非賊，冀可辯釋。及見堂上官亦年二十餘，細視則興也。驚
曰：「吾合休矣！」既而俘者盡釋，惟某後至，不容置辨，立斬之。某至陰司投狀訟興。閻
羅不即拘，待其祿盡。
    遲之三十年興方至，面質之。興以草菅人命罰作畜。稽某所為，曾撻其父母，其罪維
均。某恐後世再報，請為大畜。閻羅判為大犬，興為小犬。某生於順天府市肆中。一日臥街
頭，適有客自南攜金毛犬來，大如狸。某視之，興也。心易其小，齕之。小犬咬其喉下，系
綴如鈴。大犬擺撲嗥竄，市人解之不得。兩犬俱斃。
    並至陰司，互有爭論。閻羅曰：「冤冤相報，何時可已？今為若解之。」乃判興來世為
某婿。某生慶雲，二十八舉於鄉。生一女，嫻靜娟好，世族爭委禽焉；皆不許。過臨郡，值
學使發落諸生，其第一卷李生；即興也。遂挽至旅舍優待之。問其家適無偶，遂訂姻好。人
皆謂憐才，而不知其有夙因也。及完娶，相得甚歡。然婿恃才輒侮翁，恆隔歲不一至其門。
翁亦耐之。後婿中歲淹蹇，苦不得售，翁為百計營謀，始得連捷。從此和好如父子焉。
    異史氏曰：「一被黜而三世不解，怨毒之甚至此哉！閻羅之調停固善；然墀下千萬眾，
如此紛紛，毋亦天下之愛婿，皆冥中之悲鳴號動者耶？」

長亭

    石太璞，泰山人，好厭禳之術。有道士遇之，喜其慧，納為弟子。啟牙籤，出二卷，上
卷驅狐，下卷驅鬼，乃以下卷授之曰：「虔奉此書，衣食佳麗皆有之。」問其姓名，曰：
「吾汴城北村玄帝觀王赤城也。」留數日，盡傳其訣。石由此精於符菉，委贄者接踵於門。
    一日有叟來自稱翁姓，炫陳幣帛，謂其女鬼病已殆，必求親詣。石聞病危，辭不受贄，
姑與俱往。十餘里入山村，至其家，廊捨華好。入室，見少女臥縠幛中，婢以鉤掛帳。望之
年十四五許，支綴於床，形容已槁。近臨之，忽開目云：「良醫至矣。」舉家皆喜，謂其不
語已數日矣。石乃出，因詰病狀。叟曰：「白晝見少年來，與共寢處，捉之已杳；少間復
至，意其為鬼。」石曰：「其鬼也驅之不難；恐其是狐，則非余所敢知矣。」叟曰：「必非
必非。」石授以符，是夕宿於其家。夜分有少年入，衣冠整肅。石疑是主人眷屬，起而問
之。曰：「我鬼也。翁家盡狐。偶悅其女紅亭，姑止焉。鬼為狐祟，陰騭無傷，君何必離人
之緣而護之也？女之姊長亭，光艷尤絕。敬留全壁，以待高賢。彼如許字，方可為之施治；
爾時我當自去。」石諾之。是夜少年不復至，女頓醒。天明，叟喜告石，清石入視。石焚舊
符，坐診之。見繡幕有女郎，麗如天人，心知其長亭也。診已，索水灑幛。女郎急以碗水付
之，蹀躞之間，意動神流。石生此際，心殊不在鬼矣。出辭叟，托製藥去，數日不返。鬼益
肆，除長亭外，子婦婢女俱被淫惑。又以僕馬招石，石托疾不赴。
    明日，叟自至。石故作病股狀，扶杖而出。叟問故，曰：「此鰥之難也！曩夜婢子登
榻，傾跌，墮湯夫人泡兩足耳。」叟問：「何久不續？」石曰：「恨不得清門如翁者。」叟
默而出。石送囑曰：「病瘥當自至，無煩玉趾也。」又數日叟復來，石跛而見之。叟慰問
曰：「頃與荊人言，君如驅鬼去，使舉家安枕，小女長亭，年十七矣，願遣奉事君子。」石
喜，頓首於地。乃曰：「雅意若此，病軀何敢復愛。」立刻出門，並騎而去。入視祟者既
畢，石恐負約，請與媼盟。媼出曰：「先生何見疑也？」隨拔長亭所插金簪，授石為信。石
喜拜受，乃遍集家人，悉為祓除。惟長亭深匿不出，遂寫一佩符，使持贈之。是夜寂然，惟
紅亭呻吟未已，投以法水，所患若失。石起辭，叟挽留殷懇。至晚，餚核羅列，勸酬殊切。
漏二下，主人辭去。石方就枕，聞叩扉甚急；起視，則長亭掩入，倉皇告曰：「吾家欲以白
刃相仇，可急走！」言已徑返身去。石戰懼失色，越垣急竄。遙見火光，疾奔而往，則裡人
夜獵者也。喜，待獵已，從與俱歸。心懷怨憤，無路可伸，欲往汴城尋師治之。奈家有老
父，病廢在床，日夜籌思，進退莫決。
    忽一日雙輿至門，則翁媼送長亭至，謂石曰：「曩夜之歸，胡再不謀？」石見長亭，怨
恨都消，故隱不發。媼促兩人庭拜訖。石欲設筵，媼曰：「我非閒人，不能坐享甘旨。我家
老子昏髦，倘有不悉，郎肯為長亭一念老身，為幸多矣。」登車遂去。蓋殺婿之謀，媼不與
聞；及追之不得而返，媼始知之。心不能平，與叟日相詬誶。長亭亦涕泣不食。媼強送女
來，非翁意也。長亭入門，詰之，始知其故。過兩三月，翁家取女歸寧。石料其不返，禁止
之。女自此時一涕零。年餘生一子，名慧兒，雇乳媼哺之。兒好啼，夜必歸母。一日翁家又
以輿來，言媼思女甚。長亭益悲，石不忍復留之。欲抱子去，石不可，長亭乃自歸。別時以
一月為期，既而半載無耗。遣人往探之，則向所僦宅久空。
    又二年餘，望想都絕；而兒啼終夜，寸心如割。既而父又病卒，倍益哀傷；因而病憊，
苫次彌留，不能受賓朋之吊。方昏憒間，忽聞婦人哭入。視之，則縗絰者長亭也。石大悲，
一慟遂絕。婢驚呼，女始啜泣，撫之良久漸蘇。曰：「我疑已死，與汝相聚於冥中。」女
曰：「非也。妾不孝，不得嚴父心，尼歸三載，誠所負心。適家人由東海過此，得翁凶信。
妾遵嚴命而絕兒女之情，不敢循亂命而失翁媳之禮。妾來時，母知而父不知也。」言間，兒
投懷中。言已，始撫而泣曰：「我有父，兒無母矣！」兒亦噭啕，一室掩泣。女起，經理家
政，柩前牲盛潔備，石乃大慰。然病久，急切不能起。女乃請石外兄款洽弔唁。喪既閉，石
始能杖而起，相與營謀齋葬。葬已，女欲辭歸，以受背父之譴。夫挽兒號，隱忍而止。未
幾，有人來言母病，乃謂石曰：「妾為君父來，君不為妾母放令歸耶？」石許之。女使乳媼
抱兒他適，涕洟出門而去。去後數年不返。石父子漸亦忘之。
    一日昧爽啟扉，則長亭飄入。石方駭問，女慼然坐榻上，歎曰：「生長閨閣，視一里為
遙；今一日夜而奔千里，殆矣！」細詰之，女欲言復止。固詰之，乃哭曰：「今為君言，恐
妾之所悲，而君之所快也。邇年徙居晉界，僦居趙縉紳之第。主客交最善，以紅亭妻其公
子。公子數逋蕩，家庭頗不相安。妹歸告父；父留之半年不令還。公子忿恨，不知何處聘一
惡人來，遣神綰鎖縛老父去。一門大駭，頃刻四散矣。」石聞之，笑不自禁。女怒曰：「彼
雖不仁，妾之父也。妾與君琴瑟數年，止有相好而無相尤。今日人亡家敗，百口流離，即不
為父傷，寧不為妾吊乎！聞之忭舞，更無片語相慰藉，何不義也！」拂袖而出。石追謝之，
亦已渺矣。悵然自悔，拚已決絕。
    過二三日，媼與女俱來，石喜慰問。母女俱伏。驚問其故，又俱哭。女曰：「妾負氣而
去，今不能自堅，又要求人復何顏面！」石曰：「岳固非人；母之惠，卿之情，所不敢忘。
然聞禍而樂，亦猶人情，卿何不能暫忍？」女曰：「頃於途中遇母，始知縶吾父者，乃君師
也。」石曰：「果爾，亦大易。然翁不歸，則卿之父子離散；恐翁歸，則卿之夫泣兒悲
也。」媼矢以自明，女亦誓以相報。石乃即刻治任如汴，詢至玄帝觀，則赤城歸未久。入而
參拜，師問：「何來？」石視廚下一老狐，孔前股而系之，笑曰：「弟子之來，為此老
魅。」赤城詰之，曰：「是吾岳也。」因以實告。道士謂其狡詐不肯輕釋；固請，始許之。
石因備述其詐，狐聞之，塞身入灶，似有慚狀。道士笑曰：「彼羞惡之心未盡亡也。」石
起，牽之而出，以刀斷索抽之。狐痛極，齒齦齦然。石不遽抽，而頓挫之，笑問之曰：「翁
痛乎？勿抽可耶！」狐睛睒閃，似有慍色。既釋，搖尾出觀而去。石辭歸。
    三日前，已有人報叟信，媼先去，留女待石。石至，女逆而伏。石挽之曰：「卿如不忘
琴瑟之情，不在感激也。」女曰：「今復遷還故居矣，村舍鄰邇，音問可以不梗。妾欲歸
省，三日可旋，君信之否？」曰：「兒生而無母，未便殤折。我日日鰥居，習已成慣。今不
似趙公子，而反德報之，所以為卿者盡矣。如其不還，在卿為負義，道裡雖近，當亦不復過
問，何不信之與有？」女去，二日即返。問：「何速？」曰：「父以君在汴曾相戲弄，未能
忘懷，言之絮叨；妾不欲復聞，故早來也。」自此閨中之往來無間，而翁婿間尚不通吊慶
雲。異史氏曰：「狐情反覆，譎詐已甚。悔婚之事，兩女而一轍，詭可知矣。然要而婚之，
是啟其悔者猶在初也。且婿既愛女而救其父，止宜置昔怨而仁化之；乃復狎弄於危急之中，
何怪其沒齒不忘也！天下之有冰玉而不相能者，類如此。」

席方平

    席方平，東安人。其父名廉，性戇拙。因與裡中富室羊姓有隙，羊先死；數年，廉病垂
危，謂人曰：「羊某今賄囑冥使搒我矣。」俄而身赤腫，號呼遂死，席慘怛不食，曰：「我
父樸訥，今見凌於強鬼；我將赴冥，代伸冤氣矣。」自此不復言，時坐時立，狀類癡，蓋魂
已離捨。
    席覺初出門，莫知所往，但見路有行人，便問城邑。少選，入城。其父已收獄中。至獄
門，遙見父臥簷下，似甚狼狽。舉目見子，潸然流涕，曰：「獄吏悉受賕囑，日夜搒掠，脛
股摧殘甚矣！」席怒，大罵獄吏：「父如有罪，自有王章，豈汝等死魅所能操耶！」遂出，
寫狀。趁城隍早衙，喊冤投之。羊懼，內外賄通，始出質理。城隍以所告無據，頗不直席。
席憤氣無伸，冥行百餘里至郡，以官役私狀，告諸郡司。遲至半月始得質理。郡司撲席，仍
批城隍赴案。席至邑，備受械梏，慘冤不能自舒。城隍恐其再訟，遣役押送歸家。投至門辭
去。
    席不肯入，遁赴冥府，訴郡邑之酷貪。冥王立拘質對。二官密遣腹心與席關說，許以千
金。席不聽。過數日，逆旅主人告曰：「君負氣已甚，官府求和而執不從，今聞於王前各有
函進，恐事殆矣。」席猶未信。俄有皂衣人喚入。升堂，見冥王有怒色，不容置詞，命笞二
十。席厲聲問：「小人何罪？」冥王漠若不聞。席受笞，喊曰：「受笞允當，誰教我無錢
也！」冥王益怒，命置火床。兩鬼捽席下，見東墀有鐵床，熾火其下，床面通赤。鬼脫席
衣，掬置其上，反覆揉捺之。痛極，骨肉焦黑，苦不得死。約一時許，鬼曰：「可矣。」遂
扶起，促使下床著衣，猶幸跛而能行。復至堂上，冥王問：「敢再訟乎？」席曰：「大冤未
伸，寸心不死，若言不訟，是欺王也。必訟！」王曰：「訟何詞？」席曰：「身所受者，皆
言之耳。」冥王又怒，命以鋸解其體。二鬼拉去，見立木高八九尺許，有木板二仰置其上，
上下凝血模糊。方將就縛，忽堂上大呼「席某」，二鬼即復押回。冥王又問：「尚敢訟
否？」答曰：「必訟！」冥王命捉去速解。既下，鬼乃以二板夾席縛木上。鋸方下，覺頂腦
漸辟，痛不可忍，顧亦忍而不號。聞鬼曰：「壯哉此漢！」鋸隆隆然尋至胸下。又聞一鬼
云：「此人大孝無辜，鋸令稍偏，勿損其心。」遂覺鋸鋒曲折而下，其痛倍苦。俄頃半身辟
矣；板解，兩身俱僕。鬼上堂大聲以報，堂上傳呼，令合身來見。二鬼即推令復合，曳使
行。席覺鋸縫一道，痛欲復裂，半步而踣。一鬼於腰間出絲帶一條授之，曰：「贈此以報汝
孝。」受而束之，一身頓健，殊無少苦。遂升堂而伏。冥王復問如前；席恐再罹酷毒，便
答：「不訟矣。」冥王立命送還陽界。隸率出北門，指示歸途，反身遂去。
    席念陰曹之昧暗尤甚於陽間，奈無路可達帝聽。世傳灌口二郎為帝勳戚，其神聰明正
直，訴之當有靈異。竊喜二隸已去，遂轉身南向。奔馳間，有二人追至，曰：「王疑汝不
歸，今果然矣。」捽回復見冥王。竊疑冥王益怒，禍必更慘；而王殊無厲容，謂席曰：「汝
志誠孝。但汝父冤，我已為若雪之矣。今已往生富貴家，何用汝鳴呼為。今送汝歸，予以千
金之產、期頤之壽，於願足乎？」乃注籍中，嵌以巨印，使親視之。席謝而下。鬼與俱出，
至途，驅而罵曰：「奸猾賊！頻頻反覆，使人奔波欲死！再犯，當捉入大磨中細細研之！」
席張目叱曰：「鬼子胡為者！我性耐刀鋸，不耐撻楚耶！請反見王，王如令我自歸，亦復何
勞相送。」乃返奔。二鬼懼，溫語勸回。席故蹇緩，行數步輒憩路側。鬼含怒不敢復言。約
半日至一村，一門半開，鬼引與共坐；席便據門閾，二鬼乘其不備，推入門中。
    驚定自視，身已生為嬰兒。憤啼不乳，三日遂殤。魂搖搖不忘灌口，約奔數十里，忽見
羽葆來，幡戟橫路。越道避之，因犯鹵簿，為前馬所執，縶送車前。仰見車中一少年，豐儀
瑰瑋。問席：「何人？」席冤憤正無所出，且意是必巨官，或當能作威福，因緬訴毒痛。車
中人命釋其縛，使隨車行。俄至一處，官府十餘員，迎謁道左，車中人各有問訊。已而指席
謂一官曰：「此下方人，正欲往訴，宜即為之剖決。」席詢之從者，始知車中即上帝殿下九
王，所囑即二郎也。席視二郎，修軀多髯，不類世間所傳。九王既去，席從二郎至一官廨，
則其父與羊姓並衙隸俱在。少頃，檻車中有囚人出，則冥王及郡司、城墮也。當堂對勘，席
所言皆不妄。三官戰慄，狀若伏鼠。二郎援筆立判；頃刻，傳下判語，令案中人共視之。判
云：
    「勘得冥王者：職膺王爵，身受帝恩。自應貞潔以率臣僚，不當貪墨以速官謗。而乃繁
纓棨戟，徒誇品秩之尊；羊狠狼貪，竟玷人臣之節。斧敲斫，斫入木，婦子之皮骨皆空；鯨
吞魚，魚食蝦，螻蟻之微生可憫。當掬江西之水，為爾湔腸；即燒東壁之床，請君入甕。城
隍、郡司，為小民父母之官，司上帝牛羊之牧。雖則職居下列，而盡瘁者不辭折腰；即或勢
逼大僚，而有志者亦應強項。乃上下其鷹鷙之手，既罔念夫民貧；且飛揚其狙獪之奸，更不
嫌乎鬼瘦。惟受贓而枉法，真人面而獸心！是宜剔髓伐毛，暫罰冥死；所當脫皮換革，仍令
胎生。隸役者：既在鬼曹，便非人類。只宜公門修行，庶還落蓐之身；何得苦海生波，益造
彌天之孽？飛揚跋扈，狗臉生六月之霜；隳突叫號，虎威斷九衢之路。肆淫威於冥界，咸知
獄吏為尊；助酷虐於昏官，共以屠伯是懼。當以法場之內，剁其四肢；更向湯鑊之中，撈其
筋骨。羊某：富而不仁，狡而多詐。金光蓋地，因使閻摩殿上儘是陰霾；銅臭熏天，遂教枉
死城中全無日月。余腥猶能役鬼，大力直可通神。宜籍羊氏之家，以償席生之孝。即押赴東
岳施行。」
    又謂席廉：「念汝子孝義，汝性良懦，可再賜陽壽三紀。」使兩人送之歸里。席乃抄其
判詞，途中父子共讀之。既至家，席先蘇：令家人啟棺視父，殭屍猶冰，俟之終日，漸溫而
活。又索抄詞，則已無矣。
    自此，家道日豐，三年良沃遍野；而羊氏子孫微矣；樓閣田產盡為席有。即有置其田
者，必夢神人叱之曰：「此席家物，汝烏得有之！」初未深信；既而種作，則終年升斗無所
獲，於是復鬻於席。席父九十餘歲而卒。
    異史氏曰：「人人言淨土，而不知生死隔世，意念都迷，且不知其所以來，又烏知其所
以去；而況死而又死，生而復生者乎？忠孝志定，萬劫不移，異哉席生，何其偉也！」

素秋

    俞慎字謹庵，順天舊家子。赴試入都，捨於郊郭。時見對戶一少年，美如冠玉。心好
之，漸近與語，風雅尤絕。大悅，捉臂邀至寓所，相與款宴。問其姓氏，則金陵俞士忱也，
字恂九。公子聞與同姓，更加浹洽，訂為昆仲；少年遂減名字為忱。
    明日過其家，書捨光潔；然門庭踧落，更無廝僕。引公子入內，呼妹出拜，年約十三
四，肌膚瑩澈，粉玉無其白也。少頃托茗獻客，家中似無臧獲。公子異之，數語遂出。自後
友愛如胞。恂九無日不來，或留共宿，則以弱妹無伴為辭。公子曰：「吾弟流寓千里，曾無
應門之僮，兄妹纖弱，何以為生？計不如從我去，有斗捨可共棲止，如何？」恂九喜，約以
場後。試畢，恂九邀公子去，曰：「中秋月明如晝，妹子素秋具有蔬酒，勿違其意。」竟挽
入內。素秋出，略道溫涼，便入復室，下簾治具。少間自出行炙。公子起曰：「妹子奔波，
情何以忍！」素秋笑入。頃之搴簾出，則一青衣婢捧壺；又一媼托柈進烹魚。公子訝曰：
「此輩何來？不早從事而煩妹子？」恂九微笑曰：「妹子又弄怪矣。」但聞簾內吃吃作笑
聲，公子不解其故。既而筵終，婢媼撤器，公子適嗽，誤咳婢衣；婢隨唾而倒，碎碗流炙。
視婢，則帛剪小人，僅四寸許。恂九大笑。素秋笑出，拾之而去。俄而婢復出，奔走如故，
公子大異之。恂九曰：「此不過妹子幼時，卜紫姑之小技耳。」公子因問：「弟妹都已長
成，何未婚姻？」答云：「先人即世，去留尚無定所，故此遲遲。」遂與商定行期，鬻宅，
攜妹與公子俱西。既歸，除捨捨之；又遣一婢為之服役。
    公子妻，韓侍郎之猶女也，猶憐愛素秋，飲食共之。公子與恂九亦然。而恂九又最慧，
目下十行，試作一藝，老宿不能及之。公子勸赴童試，恂九曰：「姑為此業者，聊與君分苦
耳。自審福薄，不堪仕進；且一入此途，遂不能不慼慼於得失，故不為也。」居三年，公子
又下第。恂九大為扼腕，奮然曰：「榜上一名，何遂艱難若此！我初不欲為成敗所惑，故寧
寂寂耳。今見大哥不能發舒，不覺中熱，十九歲老童當效駒馳也。」公子喜，試期送入場，
邑、郡、道皆第一。益與公子下帷攻苦。逾年科試，並為郡、邑冠軍。恂九名大噪，遠近爭
婚之，恂九悉卻去。公子力勸之，乃以場後為解。
    無何，試畢，傾慕者爭錄其文，相與傳頌；恂九亦自覺第二人不屑居也。及榜發，兄弟
皆黜。時方對飲，公子尚強作噱；恂九失色，酒盞傾墮，身僕案下。扶置榻上，病已困殆。
急呼妹至，張目謂公子曰：「吾兩人情雖如胞，實非同族。弟自分已登鬼菉。銜恩無可相
報，素秋已長成，既蒙嫂撫愛，媵之可也。」公子作色曰：「是真吾弟之亂命也！其將謂我
人頭畜鳴者耶！」恂九泣下。公子即以重金為購良材。恂九命舁至，力疾而入，囑妹曰：
「我沒後即闔棺，無令一人開視。」公子尚欲有言，而目已瞑矣。公子哀傷，如喪手足。然
竊疑其囑異，俟素秋他出，啟而視之，則棺中袍服如蛻；揭之，有蠹魚徑尺僵臥其中。駭異
間，素秋促入，慘然曰：「兄弟何所隔閡？所以然者非避兄也；但恐傳佈飛揚，妾亦不能久
居耳。」公子曰：「禮緣情制，情之所在，異族何殊焉？妹寧不知我心乎？即中饋當無漏
言，請勿慮。」遂速卜吉期，厚葬之。初，公子欲以素秋論婚於世家，恂九不欲。既歿，公
子商於素秋，素秋不應。公子曰：「妹子年已二十，長而不嫁，人其謂我何？」對曰：「若
然，但惟兄命。然自顧無福相，不願入侯門，寒士而可。」公子曰：「諾。」不數日，冰媒
相屬，卒無所可。先是，公子妻弟韓荃來吊，得窺素秋，心愛悅之，欲購作小妻。謀之姊，
姊急戒勿言，恐公子知。韓心不釋，托媒風示公子，許為買鄉場關節。公子聞之，大怒詬
罵，將致意者批逐出門，自此交往遂絕。又有故尚書孫某甲，將娶而婦卒，亦遣冰來。其甲
第人所素識，公子欲一見其人，因使媒約，使甲躬謁。及期。垂簾於內，令素秋自相之。甲
至，裘馬騶從，炫耀閭裡；人又秀雅如處子。公子大悅，而素秋殊不樂。公子竟許之，盛備
裝奩。素秋固止之；公子亦不聽，卒厚贈焉。既嫁，琴瑟甚敦。然兄嫂系念，月輒歸寧。來
時，奩中珠繡，必攜數事付嫂收貯。嫂不解其意，亦姑聽之。
    甲少孤，寡母溺愛太過，日近匪人，引誘嫖賭，家傳書畫鼎彝，皆以鬻償戲債。韓荃與
有瓜葛，日招甲飲而竊探之，願以兩妾及五百金易素秋。甲初不肯；韓固求之，甲意搖動，
恐公子不甘。韓曰：「彼與我至戚，此又非其支系，若事已成，彼亦無如我何；萬一有他，
我身任之。有家君在，何畏一俞謹庵哉！」遂盛妝兩姬出行酒，且曰：「果如所約，此即君
家人矣。」甲惑之，約期而去。至日，慮韓詐諼，夜候於途，果有輿來，啟簾驗照不虛，乃
導去，姑置齋中。韓僕以五百金交兌明白。甲奔入，誑素秋曰：「公子暴病相呼。」素秋未
遑理妝，草草遂出。輿既發，夜迷不知何所，逴行良遠，殊不可到。忽見二巨燭來，眾竊喜
其可以問路。及至前，則巨蟒兩目如燈。眾大駭，人馬俱竄，委輿路側；將曙復集則空輿存
焉。意必葬於蛇腹，歸告主人，垂首喪氣而已。
    數日後，公子遣人詣妹，始知為惡人賺去，初不疑其婿之偽也。陪娶婢歸，細詰情跡，
微窺其變，忿極，遍訴都邑。某甲懼，求救於韓。韓以金妾兩亡，正復懊喪，斥絕不為力。
甲呆憨無所復計，各處勾牒至，俱以賂囑免行。月餘，金珠服飾典貨一空。公子於憲府究理
甚急，邑官皆奉嚴令，甲知不能復匿，始出，至公堂實情盡吐。憲票拘韓對質。韓懼，以情
告父。父時已休職，怒其所為不法，執付隸。及見官府，言及遇蟒之變，悉謂其詞枝梧；家
人搒掠殆遍，甲亦屢被敲楚。幸母日鬻田產，上下營求，刑輕得不死，而韓僕已瘐斃矣。韓
久困囹圄，願助甲賂公子千金，哀求罷訟。公子不許。甲母又請益以二姬，但求姑存疑案以
待尋訪；妻又承叔母命，朝夕解免，公子乃許之。甲家甚貧，貨宅辦金，而急切不能得售，
因先送姬來，乞其延緩。
    逾數日，公子夜坐齋中，素秋偕一媼，驀然忽入。公子駭問：「妹固無恙耶？」笑曰：
「蟒變乃妹之小術耳。當夜竄入一秀才家，依於其母。彼亦識兄，今在門外。」公子倒屣出
迎，則宛平名士周生也，素相善。把臂入齋，款洽臻至。傾談既久，始知顛末。初，素秋昧
爽款生門，母納入，詰之，知為公子妹，便欲馳報。素秋止之，因與母居。甚得母歡，以子
無婦，竊屬意素秋，微言之。素秋以未奉兄命為辭。生亦以公子交契，故不肯作無媒之合，
但頻頻偵聽。知訟事已有關說，素秋乃告母欲歸。母遣生率一媼送之，即囑媼為媒。公子以
素秋居生家久，亦有此心；及聞媼言大喜，即與生面訂姻好。先是，素秋夜歸，欲使公子得
金而後宣之。公子不可，曰：「向憤無所洩，故索金以敗之耳。今復見妹，萬金何能易
哉！」即遣人告諸兩家罷之。又念生家故不甚豐，道又遠，親迎殊難，因移生母來，居以恂
九舊第；生亦備幣帛鼓樂，婚嫁成禮。
    一日，嫂戲素秋曰：「今得新婿，從前枕席之愛猶憶之否？」素秋笑顧婢曰：「憶之
否？」嫂不解，研問之，蓋三年床第皆以婢代。每夕以筆畫其兩眉，驅之去，即對燭獨坐，
婿亦不之辨也。蓋奇之，求其術，但笑不言。次年大比，生將與公子偕往。素秋曰：「不
必。」公子強挽而去。是科，公子中式，生落第歸。逾年母卒，遂不復言進取矣。一日，素
秋謂嫂曰：「向求我術，固未肯以此駭物聽也。今將遠別，請秘授之，亦可以避兵燹。」嫂
驚問故，答曰：「三年後此處當無人煙。妾荏弱不堪驚恐，將蹈海濱而隱。大哥富貴中人，
不可以偕，故言別也。」乃以術悉授嫂。數日又告別，公子留之不得，至泣下，問：「何
往？」又不言。雞鳴早起，攜一白鬚奴，控雙衛而去。公子陰使人尾送之，至膠萊之界，塵
霧幛天，既晴，已迷所住。
    三年後闖寇犯順，村舍為墟。韓夫人剪帛置門內，寇至，見雲繞韋馱高丈餘，遂駭走，
以是得保無恙。後村中有賈客至海上，遇一叟似老奴，而髭發盡黑，猝不能認。叟停足笑
曰：「我家公子尚健耶？借口寄語：秋姑亦甚安樂。」問其居何裡，曰：「遠矣，遠矣！」
匆匆遂去。公子聞之，使人於所在遍訪之，竟無蹤跡。
    異史氏曰：「管城子無食肉相，其來舊矣。初念甚明，而乃持之不堅。寧如糊眼主司，
固衡命不衡文耶？一擊不中，冥然遂死，蠹魚之癡，一何可憐！傷哉雄飛不如雌伏。」

賈奉雉

    賈奉雉，平涼人。才名冠世，而試輒不售。一日途中遇一秀才，自言姓郎，風格飄灑，
談言微中。因邀俱歸，出課藝就正。郎讀之，不甚稱許，曰：「足下文，小試取第一則有
余，大場取榜尾亦不足。」賈曰：「奈何？」郎曰：「天下事，仰而跂之則難，俯而就之甚
易，此何須鄙人言哉！」遂指一二人、一二篇以為標準，大率賈所鄙棄而不屑道者。賈笑
曰：「學者立言，貴乎不朽，即味列八珍，當使天下不以為泰耳。如此獵取功名，雖登台
閣，猶為賤也。」郎曰：「不然。文章雖美，賤則弗傳。君將抱卷以終也則已；不然，簾內
諸官，皆以此等物事進身，恐不能因閱君文，另換一副眼睛肺腸也。」賈終默然。郎起笑
曰：「少年盛氣哉！」遂別去。
    是秋入闈復落，邑邑不得志，頗思郎言，遂取前所指示者強讀之。未至終篇，昏昏欲
睡，心惶惑無以自主。又三年，場期將近，郎忽至，相見甚歡。出擬題七使賈作文。越日，
索文而閱，不以為可，又令復作；作已，又訾之。賈戲於落卷中，集其葛茸氾濫，不可告人
之句，連綴成文，示之。郎喜曰：「得之矣！」因使熟記，堅囑勿忘。賈笑曰：「實相告」
此言不由中，轉瞬即去，便受夏楚，不能復憶之也。」郎坐案頭，強令自誦一遍；因使袒
背，以筆寫符而去，曰：「只此已足，可以束閣群書矣。」驗其符，濯之不下，深入肌理。
    入場七題無一遺者。回思諸作，茫不記憶，惟戲綴之文，歷歷在心。然把筆終以為羞；
欲少竄易，而顛倒苦思，更不能復易一字。日已西墜，直錄而出。郎候之已久，問：「何暮
也？」賈以實告，即求拭符；視之已漫滅矣。回憶場中文，渾如隔世。大奇之，因問：「何
不自謀？」笑曰：「某惟不作此等想，故不能讀此等文也。」遂約明日過其寓。賈曰：
「諾。」郎去，賈復取文自閱，大非本懷，怏怏自失，不復訪郎，嗒喪而歸。榜發，竟中經
魁。複閱舊稿，汗透重衣，自言曰：「此文一出，何以見天下士矣！」正慚怍間，郎忽至
曰：「求中即中矣，何其悶也？」曰：「僕適自念，以金盆玉碗貯狗矢，真無顏出見同人。
行將遁跡山林，與世長辭矣。」郎曰：「此論亦高，但恐不能耳。若果能，僕引見一人，長
生可得，並千載之名，亦不足戀，況儻來之富貴乎！」賈悅，留與共宿，曰：「容某思
之。」天明，謂郎曰：「吾志決矣！」不告妻子，飄然遂去。
    漸入深山，至一洞府，其中別有天地。有叟坐堂上，郎使參之，呼以師。叟曰：「來何
早也？」郎曰：「此人道念已堅，望加收齒。」叟曰：「汝既來，須將此身並置度外，始
得。」賈唯唯聽命。郎送至一院，安其寢處，又投以餌，始去。」房亦精潔；但戶無扉，窗
無欞，內惟一幾一榻。賈解履登榻，月明穿射；覺微饑，取餌啖之，甘而易飽。因即寂坐，
但覺清香滿室，臟腑空明，脈絡皆可指數。忽聞有聲甚厲，似貓抓癢，自牖窺之，則虎蹲簷
下。乍見甚驚；因憶師言，收神凝坐。虎似知有其人，尋入近榻，氣咻咻遍嗅足股。少間聞
庭中嗥動，如雞受縛，虎即趨出。
    又坐少時，一美人入，蘭麝撲人，悄然登榻，附耳小言曰：「我來矣。」一言之間，口
脂散馥。賈瞑然不少動。又低聲曰：「睡乎？」聲音頗類其妻，心微動。又念曰：「此皆師
相試之幻術也。」瞑如故。美人曰：「鼠子動矣！」初，夫妻與婢同室，押褻惟恐婢聞，私
約一謎曰：「鼠子動，則相歡好。」忽聞是語，不覺大動，開目凝視，真其妻也。問：「何
能來？」答云：「郎生恐君岑寂思歸，遣一嫗導我來。」言次，因賈出門不相告語，偎傍之
際，頗有怨懟。賈慰藉良久，始得嬉笑為歡。既畢，夜已向晨，聞叟譙呵聲，漸近庭院。妻
急起，無地自匿，遂越短牆而去。俄頃郎從曳入。叟對賈杖郎，便令逐客。郎亦引賈自短牆
出，曰：「僕望君奢，不免躁進；不圖情緣未斷，累受撲責。從此暫別，相見行有日矣。」
指示歸途，拱手遂別。
    賈俯視故村，故在目中。意妻弱步，必滯途間。疾趨里餘，已至家門，但見房垣零落，
舊景全非，村中老幼，竟無一相識者，心始駭異。忽念劉、阮返自天台，情景真似。不敢入
門，於對戶憩坐。良久，有老翁曳杖出。賈揖之，問：「賈某家何所？」翁指其第曰：「此
即是也。得無慾聞奇事耶？僕悉知之。相傳此公聞捷即遁；遁時其子才七八歲。後至十四五
歲，母忽大睡不醒。子在時，寒暑為之易衣；迨後窮踧，房舍拆毀，惟以木架苫覆蔽之。月
前夫人忽醒，屈指百餘年矣。遠近聞其異，皆來訪視，近日稍稀矣。」賈豁然頓悟，曰：
「翁不知賈奉雉即某是也。」翁大駭，走報其家。
    時長孫已死；次孫祥，至五十餘矣。以賈年少，疑有詐偽。少間夫人出，始識之。雙涕
霪霪，呼與俱去。苦無屋宇，暫入孫捨。大小男婦，奔入盈側，皆其曾、玄，率陋劣少文。
長孫婦吳氏，沽酒具藜藿；又使少子果及婦，與已同室，除捨捨祖翁姑。賈入捨，煙埃兒
溺，雜氣熏人。居數日，懊惋殊不可耐。兩孫家分供餐飲，調飪尤乖。裡中以賈新歸，日日
招飲；而夫人恆不得一飽。吳氏故士人女，頗嫻閨訓，承順不衰。祥家給奉漸疏，或呼而與
之。賈怒，攜夫人去，設帳東裡。每謂夫人曰：「吾甚悔此一返，而已無及矣。不得已，復
理舊業，若心無愧恥，富貴不難致也。」居年餘，吳氏猶時饋贈，而祥父子絕跡矣。是歲試
入邑癢。宰重其文，厚贈之，由此家稍裕。祥稍稍來近就之。賈喚入，計曩所耗費出金償
之，斥絕令去。遂買新第，移吳氏共居之，吳二子，長者留守舊業；次杲頗慧，使與門人輩
共筆硯。
    賈自山中歸，心思益明澈，遂連捷登進士。又數年，以侍御出巡兩浙，聲名赫奕，歌舞
樓台，一時稱盛。賈為人鯁峭，不避權貴，朝中大僚思中傷之。賈屢疏恬退，未蒙俞允，未
幾而禍作矣。先是，祥六子皆無賴，賈雖擯斥不齒，然皆竊餘勢以作威福，橫占田宅，鄉人
共患之。有某乙娶新婦，祥次子篡娶為妾。乙故狙詐，鄉人斂金助訟，以此聞於都。當道交
章劾賈。賈殊無以自剖，被收經年。祥及次子皆瘐死。賈奉旨充遼陽軍。
    時杲入泮已久，人頗仁厚，有賢聲。夫人生一子，年十六，遂以囑果，夫妻攜一僕一媼
而去。賈曰：「十餘年之富貴，曾不如一夢之久。今始知榮華之場，皆地獄境界，悔比劉
晨、阮肇，多造一重孽案耳。」數日抵海岸，遙見巨舟來，鼓樂殷作，虞候皆如天神。既
近，舟中一人出，笑請侍御過舟少憩。賈見驚喜，踴身而過，押吏不敢禁。夫人急欲相從，
而相去已遠，遂憤投海中。漂泊數步，見一人垂練於水引救而去。隸命篙師盪舟，且追且
號，但聞鼓聲如雷，與轟濤相間，瞬間遂杳。僕識其人，蓋郎生也。
    異史氏曰：「世傳陳大士在闈中，書藝既成，吟誦數四，歎曰：『亦復誰人識得！』遂
棄而更作，以故闈墨不及諸稿。賈生羞而遁去，蓋亦有仙骨焉。乃再返人世，遂以口腹自
貶，貧賤之中人甚矣哉！」

胭脂

    東昌卞氏，業牛醫者，有女小字胭脂，才姿惠麗。父寶愛之，欲佔鳳於清門，而世族鄙
其寒賤，不屑締盟，所以及笄未字。對戶龐姓之妻王氏，佻脫善謔，女閨中談友也。一日送
至門，見一少年過，白服裙帽，丰采甚都。女意動，秋波縈轉之。少年俯首趨去。去既遠，
女猶凝眺。王窺其意，戲謂曰：「以娘子才貌，得配若人，庶可無憾。」女暈紅上頰，脈脈
不作一語。王問：「識得此郎否？」女曰：「不識。」曰：「此南巷鄂秀才秋隼，故孝廉之
子。妾向與同裡，故識之，世間男子無其溫婉。近以妻服未闋，故衣素。娘子如有意，當寄
語使委冰焉。」女無語，王笑而去。
    數日無耗，女疑王氏未往，又疑宦裔不肯俯就。邑邑徘徊，漸廢飲食；縈念頗苦，寢疾
惙頓。王氏適來省視，研詰病由。女曰：「自亦不知。但爾日別後，漸覺不快，延命假息，
朝暮人也。」王小語曰：「我家男子負販未歸，尚無人致聲鄂郎。芳體違和，莫非為此？」
女赬顏良久。王戲曰：「果為此，病已至是，尚何顧忌？先令其夜來一聚，彼豈不肯可？」
女歎氣曰：「事至此，已不能羞。若渠不嫌寒賤，即遣冰來，病當愈；若私約，則斷斷不
可！」王頷之而去。
    王幼時與鄰生宿介通，既嫁，宿偵夫他出，輒尋舊好。是夜宿適來，因述女言為笑，戲
囑致意鄂生。宿久知女美，聞之竊喜其有機可乘。欲與婦謀，又恐其妒，乃假無心之詞，問
女家閨闥甚悉。次夜逾垣入，直達女所，以指叩窗。女問：「誰何？」答曰：「鄂生。」女
曰：「妾所以念君者，為百年，不為一夕。郎果愛妾，但當速遣冰人；若言私合，不敢從
命。」宿姑諾之，苦求一握玉腕為信。女不忍過拒，力疾啟扉。宿遽入，抱求歡。女無力撐
拒，仆地上，氣息不續。宿急曳之。女曰：「何來惡少，必非鄂郎；果是鄂郎，其人溫馴，
知妾病由，當相憐恤，何遂狂暴若此！若復爾爾，便當鳴呼，品行虧損，兩無所益！」宿恐
假跡敗露，不敢復強，但請後會。女以親迎為期。宿以為遠，又請。女厭糾纏，約待病癒。
宿求信物，女不許；宿捉足解繡履而出。女呼之返，曰：「身已許君，復何吝惜？但恐『畫
虎成狗』，致貽污謗。今褻物已入君手，料不可反。君如負心，但有一死！」宿既出，又投
宿王所。既臥，心不忘履，陰摸衣袂，竟已烏有。急起篝燈，振衣冥索。詰王，不應。疑其
藏匿，婦故笑以疑之。宿不能隱，實以情告。言已遍燭門外，竟不可得。懊恨歸寢，猶意深
夜無人，遺落當猶在途也。早起尋，亦復杳然。
    先是巷中有毛大者，游手無籍。嘗挑王氏不得，知宿與洽，思掩執以脅之。是夜過其
門，推之未扁，潛入。方至窗下，踏一物軟若絮縮，拾視，則巾裹女舄。伏聽之，聞宿自述
甚悉，喜極，抽息而出。逾數夕，越牆入女家，門戶不悉，誤詣翁捨。翁窺窗見男子，察其
音跡，知為女來。大怒，操刀直出。毛大駭，反走。方欲攀垣，而卞追已近，急無所逃，反
身奪刃；媼起大呼，毛不得脫，因而殺翁。女稍痊，聞喧始起。共燭之，翁腦裂不能言，俄
頃已絕。於牆下得繡履，媼視之，胭脂物也。逼女，女哭而實告之；不忍貽累王氏，言鄂生
之自至而已。天明訟於邑。
    官拘鄂。鄂為人謹訥，年十九歲，見人羞澀如童子。被執駭絕。上堂不能置詞，惟有戰
栗。宰益信其情實，橫加梏械。生不堪痛楚，遂誣服。及解郡，敲扑如邑。生冤氣填塞，每
欲與女面質；及相見，女輒詬詈，遂結舌不能自伸，由是論死。經數官復訊無異。
    後委濟南府複審。時吳公南岱守濟南，一見鄂生，疑其不類殺人者，陰使人從容私問
之，俾盡得其詞。公以是益知鄂生冤。籌思數日始鞫之。先問胭脂：「訂約後有知者否？」
曰：「無之。」「遇鄂生時別有人否？」亦曰：「無之。」乃喚生上，溫語慰問。生曰：
「曾過其門，但見舊鄰婦王氏同一少女出，某即趨避，過此並無一言。」吳公叱女曰：「適
言側無他人，何以有鄰婦也？」欲刑之。女懼曰：「雖有王氏，與彼實無關涉。」公罷質，
命拘王氏。拘到，禁不與女通，立刻出審，便問王：「殺人者誰？」王曰：「不知。」公詐
之曰：「胭脂供殺卞某汝悉知之，何得不招？」婦呼曰：「冤哉！淫婢自思男子，我雖有媒
合之言，特戲之耳。彼自引姦夫入院，我何知焉！」公細詰之，始述其前後相戲之詞。公呼
女上，怒曰：「汝言彼不知情，今何以自供撮合哉？」女流涕曰：「自己不肖，致父慘死，
訟結不知何年，又累他人，誠不忍耳。」公問王氏：「既戲後，曾語何人？」王供：「無
之。」公怒曰：「夫妻在床應無不言者，何得雲無？」王曰：「丈夫久客未歸。」公曰：
「雖然，凡戲人者，皆笑人之愚，以炫已之慧，更不向一人言，將誰欺？」命梏十指。婦不
得已，實供：「曾與宿言。」公於是釋鄂拘宿。宿至，自供：「不知。」公曰：「宿妓者必
非良士！」嚴械之。宿供曰：「賺女是真。自失履後，未敢復往，殺人實不知情。」公曰：
「逾牆者何所不至！」又械之。宿不任凌藉，遂亦誣承。招成報上，咸稱吳公之神。鐵案如
山，宿遂延頸以待秋決矣。然宿雖放縱無行，實亦東國名士。聞學使施公愚山賢能稱最，且
又憐才恤士，宿因以一詞控其冤枉，語言愴惻。公乃討其招供，反覆凝思之，拍案曰：「此
生冤也！」遂請於院、司，移案再鞫。問宿生：「鞋遺何所？」供曰：「忘之。但叩婦門
時，猶在袖中。」轉詰王氏：「宿介之外，姦夫有幾？」供言：「無有。」公曰：「淫婦豈
得專私一人？」又供曰：「身與宿介稚齒交合，故未能謝絕；後非無見挑者，身實未敢相
從。」因使指其挑者，供云：「同裡毛大，屢挑屢拒之矣。」公曰：「何忽貞白如此？」命
搒之。婦頓首出血，力辨無有，乃釋之。又詰：「汝夫遠出，寧無有托故而來者？」曰：
「有之。某甲、某乙，皆以借貸饋贈，曾一二次入小人家。」
    蓋甲、乙皆巷中遊蕩之子，有心於婦而未發者也。公悉籍其名，並拘之。既齊，公赴城
隍廟，使盡伏案前。訊曰：「曩夢神告，殺人者不出汝等四五人中。今對神明，不得有妄
言。如肯自首，尚可原宥；虛者廉得無赦！」同聲言無殺人之事。公以三木置地，將並夾
之。括發裸身，齊鳴冤苦。公命釋之，謂曰：「既不自招，當使鬼神指之。」使人以氈褥悉
障殿窗，令無少隙；袒諸囚背，驅入暗中，始投盆水，一一命自盥訖；系諸壁下，戒令「面
壁勿動，殺人者當有神書其背」。少間，喚出驗視，指毛曰：「此真殺人賊也！」蓋公先使
人以灰塗壁，又以煙煤濯其手：殺人者恐神來書，故匿背於壁而有灰色；臨出以手護背，而
有煙色也。公固疑是毛，至此益信。施以毒刑，盡吐其實。判曰：
    「宿介：蹈盆成括殺身之道，成登徒子好色之名。只緣兩小無猜，遂野鶩如家雞之戀；
為因一言有漏，致得隴興望蜀之心。將仲子而逾園牆，便如鳥墮；冒劉郎而至洞口，竟賺門
開。感帨驚尨，鼠有皮胡若此？攀花折樹，士無行其謂何！幸而聽病燕之嬌啼，猶為玉惜；
憐弱柳之憔悴，未似鶯狂。而釋ど鳳於羅中，尚有文人之意；乃劫香盟於襪底，寧非無賴之
尤：蝴蝶過牆，隔窗有耳；蓮花瓣卸，墮地無蹤。假中之假以生，冤外之冤誰信？天降禍
起，酷械至於垂亡；自作孽盈，斷頭幾於不續。彼逾牆鑽隙，固有玷夫儒冠；而僵李代桃，
誠難消其冤氣。是宜稍寬笞撲，折其已受之慘；姑降青衣，開彼自新之路。
    若毛大者：刁猾無籍，市井兇徒。被鄰女之投梭，淫心不死；伺狂童之入巷，賊智忽
生。開戶迎風，喜得履張生之跡；求漿值酒，妄思偷韓掾之香。何意魄奪自天，魂攝於鬼。
浪乘槎木，直入廣寒之宮；徑泛漁舟，錯認桃源之路。遂使情火息焰，慾海生波。刀橫直
前，投鼠無他顧之意；寇窮安往，急兔起反噬之心。越壁入人家，止期張有冠而李借；奪兵
遺繡履，遂教魚脫網而鴻罹。風流道乃生此惡魔，溫柔鄉何有此鬼蜮哉！即斷首領，以快人
心。
    胭脂；身猶未字，歲已及笄。以月殿之仙人，自應有郎似玉；原霓裳之舊隊，何愁貯屋
無金？而乃感關睢而念好逑，竟繞春婆之夢；怨摽梅而思吉士，遂離倩女之魂。為因一線纏
縈，致使群魔交至。爭婦女之顏色，恐失『胭脂』；惹鷙鳥之紛飛，並托『秋隼』。蓮鉤摘
去，難保一瓣之香；鐵限敲來，幾破連城之玉。嵌紅豆於骰子，相思骨竟作厲階；喪喬木於
斧斤，可憎才真成禍水！葳蕤自守，幸白壁之無瑕；縲紲苦爭，喜錦衾之可覆。嘉其入門之
拒，猶潔白之情人；遂其擲果之心，亦風流之雅事。仰彼邑令，作爾冰人。」案既結，遐邇
傳頌焉。
    自吳公鞫後，女始知鄂生冤。堂下相遇，靦然含涕，似有痛惜之詞，而未可言也。生感
其眷戀之情，愛慕殊切；而又念其出身微賤，日登公堂，為千人所窺指，恐娶之為人姍笑，
日夜縈迴，無以自主。判牒既下，意始安貼。邑宰為之委禽，送鼓吹焉。
    異史氏曰：「甚哉！聽訟之不可以不慎也！縱能知李代為冤，誰復思桃僵亦屈？然事雖
暗昧，必有其間，要非審思研察，不能得也。嗚呼！人皆服哲人之折獄明，而不知良工之用
心苦矣。世之居民上者，棋局消日，綢被放衙，下情民艱，更不肯一勞方寸。至鼓動衙開，
巍然坐堂上，彼嘵嘵者直以桎梏靖之，何怪覆盆之下多沉冤哉！」
    愚山先生吾師也。方見知時，余猶童子。竊見其獎進士子，拳拳如恐不盡；小有冤抑，
必委曲呵護之，曾不肯作威學校，以媚權要。真宣聖之護法，不止一代宗匠，衡文無屈士已
也。而愛才如命，尤非後世學使虛應故事者所及。嘗有名士入場，作「寶藏興焉」文，誤記
「水下」；錄畢而後悟之，料無不黜之理。因作詞文後云：「寶藏在山間，誤認卻在水邊。
山頭蓋起水晶殿。瑚長峰尖，珠結樹顛。這一回崖中跌死撐船漢！告蒼天：留點蒂兒，好與
友朋看。」先生閱而和之曰：「寶藏將山誇，忽然見在水涯。樵夫漫說漁翁話。題目雖差，
文字卻佳，怎肯放在他人下。嘗見他，登高怕險；那曾見，會水淹殺？」此亦風雅之一斑，
憐才之一事也。

阿纖

    奚山者，高密人。貿販為業，常客蒙沂間。一日途中阻雨，至歇處，夜已深，遍叩無
應。徘徊底下。忽二扉豁開，一叟出，邀客入，山喜從之。縶蹇登客，堂上並無几榻。叟
曰：「我憐客無歸，故相容納。我實非賣食沽飲者。家下止有老荊弱女，已眠熟矣。雖有宿
餚，苦少烹鬻，勿嫌冷啜也。」言已，便入。少頃，以足床來置地上，促客坐；又攜一短足
幾至：往來蹀躞。山起坐不自安，曳令暫息。
    少間，一女郎出行酒。叟顧曰：「我家阿纖興矣。」視之，年十六七，窈窕秀弱，風致
嫣然。山有少弟未婚，竊屬意焉。因問叟清貫尊閥，答云：「士虛，姓古。子孫夭折，剩有
此女。適不忍攪其酣睡，想老荊喚起矣。」問：「婿家阿誰？」答云：「未字。」山竊喜。
既而品味雜陳，似所宿具。食已，致謝曰：「萍水之人，遂蒙寵惠，沒齒所不敢忘。緣翁盛
德，乃敢遽陳樸魯：僕有弟三郎，十七歲矣。讀書肄業，頗不冥頑。欲求援系，不嫌寒賤
否？」叟喜曰：「老夫在此，亦是僑寓。倘得相托，便假一廬，移家而往，庶免懸念。」山
都應之，遂啟展謝。叟慇勤安置而去。雞既鳴，叟出，呼客盥沐。束裝已，酬以飯金。固辭
曰：「留客一飯，萬無受金之理；矧附為婚姻乎？」既別，客月餘乃返。去村里餘，遇老媼
率一女郎，冠服盡素。既近，疑似阿纖。女郎亦頻轉顧，因把媼袂，附耳不知何辭。媼便停
步，向山曰：「君奚姓乎？」山曰：「然。」媼慘容曰：「不幸老翁壓於敗堵，今將上墓。
家虛無人，請少待路側，行即還也。」遂入林去，移時始來。途已昏冥，遂與偕行。道其孤
弱，不覺哀啼，山亦酸惻。媼曰：「此處人情大不平善，孤孀難以過度。阿纖既為君家婦，
過此恐遲時日，不如早夜同歸。」山可之。
    既至家，媼挑燈供客已，謂山曰：「意君將至，儲粟都已糶去；尚存二十餘石，遠莫致
之。北去四五里，村中第一門有談二泉者，是吾售主。君勿憚勞，先以尊乘運一囊去，叩門
而告之，但道南村中古姥有數石粟，糶作路用，煩驅蹄躈一致之也。」即以囊粟付山。山策
蹇去，叩門，一碩腹男子出，告以故，傾囊先歸。俄有兩夫以五騾至。媼引山至粟所，乃在
窖中。山下為操量執概，母放女收，頃刻盈裝，付之以去。凡四返而粟始盡。既而以金授
媼。媼留其一人二畜，治任遂東。行二十里，天始曙。至一市，市頭賃騎，談僕乃返。既
歸，山以情告父母。相見甚喜，再以別第館媼，卜吉為三郎完婚。媼治奩裝甚備。阿纖寡言
少怒，或與言，但有微笑，晝夜績織無停晷，以是上下俱憐悅之。囑三郎曰：「寄語大伯：
再過西道，勿言吾母子也。」居三四年，奚家益富，三郎入泮矣。
    一日山宿古之舊鄰，偶及曩年無歸，投宿翁媼之事。主人曰：「客誤矣。東鄰為阿伯別
第，三年前居者輒睹怪異，故空廢甚久，有何翁媼相留？」山訝之，而未深信。主人又曰：
「此宅向空十年無敢入者。一日第後牆傾，伯往視之，則石壓巨鼠如貓，尾在外猶搖。急
歸，呼眾往視，則已渺矣。群疑是物為妖。後十餘日復入試，寂無形聲；又年餘始有居
人。」山益奇之。歸傢俬語，竊疑新婦非人，陰為三郎慮；而三郎篤愛如常。久之，家人競
相猜議。女微察之，至夜語三郎曰：「妾從君數年，未嘗少失婦德；今置之不以人齒，請賜
離婚書，聽君自擇良偶。」因泣下。三郎曰：「區區寸心，宜所夙知。自卿入門，家日益
豐，鹹以福澤歸卿，烏得有異言？」女曰：「君無二心，妾豈不知；但眾口紛紜，恐不免秋
扇之捐。」三郎再四慰解，乃已。
    山終不釋，日求善撲之貓以覘其異。女雖不懼，然蹙蹙不快。一夕謂媼小恙，辭三郎省
侍之。天明三郎往訊。則室已空矣。駭極，使人四途蹤跡，並無消息。中心營營，寢食都
廢。而父兄皆以為幸，將為續婚；而三郎殊不懌。又年餘，音問已絕。父兄輒相誚責，不得
已，勉買一妾，然思阿纖不衰。又數年，奚家日漸貧，由是鹹憶阿纖。
    有叔弟嵐以事至膠，迂道宿表戚陸生家。夜聞鄰哭甚哀，未遑詰問。及返，又聞之，因
問主人。答云：「數年前有寡母孤女，僦居於此。月前姥死，女獨處無一線之親，是以哀
耳。」問：「何姓？」曰：「姓古。嘗閉戶不與裡社通，故未悉其家世。」嵐驚曰：「是吾
嫂也！」遂往款扉。有人揮涕出，隔扉問曰：「客何人？我家故無男子。」嵐隙窺而遙審
之，果嫂，便曰：「嫂啟關，我是叔家阿遂。」女拔關納入，訴其孤苦、淒愴悲懷。嵐曰：
「三兄憶念頗苦，夫妻即有乖迕，何遂遠遁至此？」即欲賃輿同歸。女愴然曰：「我以人不
齒數故，遂與母偕隱；今又返而依人，誰不加白眼？如欲復還，當與大兄分炊；不然，行乳
藥求死耳！」
    嵐歸以告三郎。三郎星夜馳去，夫妻相見，各有涕洟。次日告其屋主。屋主謝監生，窺
女美，陰欲圖致為妾，數年不取屋直，頻風示媼，媼絕之。媼死，竊幸可媒，而三郎忽至。
通計房租以留難之。三郎家故不豐，聞金多，有憂色。女曰：「不妨。」引三郎視倉儲，約
粟三十餘石，償租有餘。三郎喜以告謝，謝不受粟，故索金。女歎曰：「此皆妾身之惡幛
也！」遂以其情告三郎。三郎怒，將訟於邑。陸氏止之，為散粟於裡黨，斂資償謝，以車送
兩人歸。
    三郎實告父母，與兄析居。阿纖出私金，日建倉廩，而家中尚無儋石，共奇之。年餘驗
視，則倉中滿矣。又不數年，家中大富；而山苦貧。女請翁姑自養之；輒以金粟周兄，習以
為常。三郎喜曰：「聊可謂不念舊惡矣。」女曰：「彼自愛弟耳。且非兄，妾何緣識三郎
哉？」後亦無甚怪異。

瑞雲

    瑞雲，杭之名妓，色藝無雙。年十四。其母蔡媼，將使出應答。瑞雲曰：「此奴終身發
軔之始，不可草草。價由母定，客則聽奴自擇之，」媼曰：「諾。」乃定價十五金，逐日見
客。客求見者必贄：贄厚者接以弈，酬以畫；薄者一茶而已。瑞雲名噪已久，富商貴介，接
踵於門。
    餘杭賀生，才名夙著，而家僅中資。素仰瑞雲，固未敢擬同鴛夢，亦竭微贄，冀得一睹
芳澤，竊恐其閱人既多，不以寒酸在意；及至相見一談，而款接殊殷。坐語良久，眉目含
情，作詩贈生曰：「何事求漿者，藍橋叩曉關？有心尋玉杵，端只在人間。」生得詩狂喜，
更欲有言，忽小鬟來白「客至」，生倉猝遂別。既歸，吟玩詩意，夢魂縈擾。過一二日，情
不自已，修贄復往。瑞雲接見良歡。移坐近生，悄然曰：「能圖一宵之聚否？」生曰：「窮
踧之士，惟有癡情可獻知己。一絲之贄，已竭綿薄。得近芳容，私願已足；若肌膚之親，何
敢作此夢想。」瑞雲聞之，慼然不樂，相對遂無一語。生久坐不出，媼頻喚瑞雲以促之，生
乃歸。心甚悒悒，思欲罄家以博一次，而更盡而別，此情復何可耐？籌思及此，熱念都消，
由是音息遂絕。
    瑞雲擇婿數月，不得一當，媼恚，將強奪之。一日有秀才投贄，坐語少時，便起，以一
指按女額曰：「可惜，可惜！」遂去。瑞雲送客返，共視額上有指印黑如墨，濯之益真；過
數日墨痕益闊；年餘連額徹准矣，見者輒笑，而車馬之跡以絕。媼斥去妝飾，使與婢輩伍。
瑞雲又荏弱，不任驅使，日益憔翠。賀聞而過之，見蓬首廚下，丑狀類鬼。舉目見生，面壁
自隱。賀憐之，便與媼言願贖作婦。媼許之。賀貨田傾裝，買之以歸。入門，牽衣攬涕，不
敢以伉儷自居，願備妾媵，以俟來者。賀曰：「人生所重者知己：卿盛時猶能知我，我豈以
衰故忘卿哉！」遂不復娶。聞者又姍笑之，而生情益篤。居年餘偶至蘇，有和生與同主人，
忽問：「杭有名妓瑞雲，近如何矣？」賀曰：「適人矣。」問：「何人？」曰：「其人率與
僕等。」和曰：「若能如君，可謂得人矣。不知其價幾何？」賀曰：「緣有奇疾，姑從賤售
耳。不然，如僕者，何能於勾欄中買佳麗哉！」又問：「其人果能如君否？」賀以其問之
異，因反詰之。和笑曰：「實不相欺：昔曾一覲其芳儀，甚惜其以絕世之姿，而流落不偶，
故以小術晦其光而保其璞，留待憐才者之真賞耳。」賀急問曰：「君能點之，亦能滌之
否？」和笑曰：「烏得不能？但須其人一誠求耳！」賀起拜曰：「瑞雲之婿，即某是也。」
和喜曰：「天下惟真才人為能多情，不以妍媸易念也。請從君歸，便贈一佳人。」遂同返杭。
    抵家，賀將命酒。和止之曰：「先行吾法，當先令治具者有歡心也。」即令以盥器貯
水，戟指而書之，曰：「濯之當愈。然須親出一謝醫人也。」賀喜謝，笑捧而去，立俟瑞雲
自□之，隨手光潔，艷麗一如當年。夫婦共德之，同出展謝，而客已渺，遍覓之不得，意其
其仙歟？

仇大娘

    仇仲，晉人也。值大亂，為寇俘去。二子福、祿俱幼；繼室邵氏，撫雙孤，遺業能溫
飽。而歲屢祲，豪強者復凌藉之，遂至食息不保。仲叔尚廉利其嫁，屢勸駕，邵氏矢志不
搖。廉陰券於大姓，欲強奪之；關說已成，並無人知。裡人魏名夙狡獪，與仲家積不相能，
事事思中傷之。因邵寡，偽造浮言以相敗辱。大姓聞之，惡其不德而止。久之，廉之陰謀與
外之飛語，邵漸聞之，冤結胸懷，朝歲隕涕，四體漸以不仁，委身床榻。福甫十六歲，因縫
紉無人，遂急為畢姻。婦，姜秀才屺瞻之女，頗賢能，百事賴以經紀。由此用漸裕，仍使祿
從師讀。
    魏忌嫉之，而陽與善，頻招福飲，福倚為心腹交。魏乘間告曰：「尊堂病廢，不能理家
人生產，弟坐食一無所操作，賢夫婦何為作牛馬哉！且弟買婦，將大耗金錢。為君計不如早
析，則貧在弟而富在君也。」福歸謀諸婦，婦咄之。奈魏日以微言相漸漬，福惑焉，直以己
意告母，母怒，詬罵之。福益恚，輒視金粟為他人物而委棄之。魏乘機誘賭，倉粟漸空，婦
知而未敢言。及糧絕，被母駭問，始以實告。母怒，遂析之。幸姜女賢，旦夕為母執炊，奉
事一如平日。福既析，無顧忌，大肆淫賭，數月間田屋悉償賭債，而母與妻皆不知。福資既
罄，無所為計，因券妻代資，苦無受者。邑人趙閻羅，原系漏網大盜，武斷一鄉，竟不畏福
言之食，慨然假資。福持去，數日復空。意踟躕，將背券盟。趙橫目相加。福懼，賺妻付
之。魏聞竊喜，急奔告姜，實將傾敗仇也。姜怒，訟興；福懼甚，亡去。
    姜女至趙家，方知為婿所賣，大哭，但欲覓死。趙初慰諭之，不聽；既而威逼之，愈
罵；大怒，鞭撻之，終不肯服。因拔笄自刺其喉，急救，已透食管，血溢出。趙急以帛束其
項，猶冀從容而挫折焉。明日拘票已至，趙行行不置意。官驗女傷，命重笞之，隸相顧不敢
用刑。官久知其橫暴，至此益信，大怒，喚家人出，立斃之。姜遂舁女歸。自姜之訟也，邵
氏始知福不肖狀，一號幾絕，冥然大漸。祿時年十五，煢煢無主。
    先是，仲有前室女大娘，嫁於遠郡，性剛猛，每歸寧，饋贈不滿其志，輒迕父母，往往
以憤去，仲以是怒惡之；數載已不往置問。邵氏垂危，魏欲使招之來而啟其爭。適有貿販者
與大娘同裡，便托寄信大娘，且歆以家之可圖。數日大娘果與少子至。入門，見幼弟侍病
母，景象淒慘，不覺惻然。因問弟福，祿實告之。大娘聞之，忿氣塞吭，曰：「家無成人，
遂任人蹂躪至此！吾家田產，諸賊何得賺去！」因入廚下，爇火炊糜，先供母，而後呼弟及
子啖之。啖已，忿出，詣邑投狀，訟諸博待。眾懼，斂金賂大娘。大娘受其金而仍訟之。官
拘甲、乙等，各加杖責，田產殊置不問。大娘率子赴郡訟之。郡守最惡賭博。大娘力陳孤
苦，及諸惡局騙之狀，情詞慷慨。守為之動，判令知縣追田給主；仍懲仇福以儆不肖。到
縣，邑令奉命敲逼，於是故產盡反。
    大娘已寡，乃遣少子歸，且囑從兄務業，勿得復來。大娘從此止母家，養母教弟，內外
井然。母大慰，病漸瘥，家務悉委大娘。裡中豪強少見陵暴，輒握刀登門，侃侃爭論，罔不
屈服。居年餘，田產日增。時市藥餌珍餚，饋遺姜女。見祿漸長成，囑媒謀姻。魏告人曰：
「仇家產業，悉屬大娘，恐將來不可復返矣。」人咸信之，故無肯與論婚者。
    有范公子子文，家中名園為晉第一。園中名花夾路，直通內室。或不知而誤入之，公子
怒，執為盜，杖幾死。會清明，祿自塾中歸，魏引與遨遊，遂至范園。魏故與園丁相熟，放
令入，周歷亭榭。俄至一處，溪水洶湧，有畫橋朱欄，通一漆門；遙望門內，繁花如錦，蓋
即公子內齋也，魏紿祿曰：「君請先入，我適欲私焉。」祿信之，尋橋入戶，至一院落，聞
女子笑聲。方停步間，一婢出，窺見之，旋踵即返。祿始駭奔。無何公子出，叱家人綰索逐
之。祿大窘，自投溪中。公子反怒為笑，命僕引出。見其容裳都雅，便令易其衣履，曳入一
亭，詰其姓氏。藹顏溫語，意甚親暱。俄趨入內；旋出，笑握祿手，過橋漸達曩所。祿不解
其意，逡巡不敢入。公子強曳之入，見花籬內隱隱有美人窺伺。既坐，則群婢行酒。祿辭
曰：「童子無知，誤踐閨闥，得蒙赦宥，已出非望。但求釋令早歸，受恩匪淺。」公子不
聽。俄頃，餚炙紛紜。祿又起，辭以醉飽，公子捺坐，笑曰：「僕有一樂拍名，若能對之，
即放君行。」祿請教。公子曰：「拍名『渾不似』。」祿默思良久，對曰：「銀成『沒奈
何』。」公子大喜曰：「真石崇也！」祿殊不解。
    蓋公子有女名蕙娘，美而知書，日擇良偶。夜夢一人告之曰：「石崇，汝婿也。」問：
「何在？」曰：「明日落水矣。」早告父母，共以為異。祿適符夢兆，故邀入內捨，使夫人
女婢共覘之也。公子聞對而喜，乃曰：「拍名乃小女所擬，屢思而無其偶，今得屬對，亦有
天緣。僕欲以息女奉箕帚；寒舍不乏第宅，更無煩親迎耳。」祿惶然遜謝，且以母病不能入
贅為辭。公子姑令歸謀，遂遣園人負濕衣，送之以馬。既歸告母，母驚為不詳。於是始知魏
氏險；然因凶得吉，辦置不仇，但戒子遠絕而已。逾數日公子又使人致意母，母終不敢應。
大娘應之，即倩雙媒納采焉。未幾祿贅入公子家。年餘游泮，才名籍甚。妻弟長成，敬少
弛；祿怒，攜婦而歸，母已杖而能行。頻歲賴大娘經紀，第宅完好。新婦既歸，僕從如雲，
宛然大家矣。
    魏既見絕，嫉妒益深，恨無瑕之可蹈，乃引旗下逃人誣祿寄資。國初立法最嚴，祿依令
徙口外。范公子上下賄托，僅以蕙娘免行；田產盡沒入官。幸大娘執析產書，銳身告理，新
增良沃若干頃，悉掛福名，母女始得安居。祿自分不返，遂寫離書付岳家，伶仃自去。
    行數日至都北，飯於旅肆。有丐子怔營戶外，貌絕類兄；親往訊詰，果兄。祿因自述，
兄弟悲慘。祿解復衣，分數金，囑令歸。福泣受而別。祿至關外，寄將軍帳下為奴。因祿文
弱，俾主文籍，與諸僕同棲止。僕輩研問家世，祿悉告之。內一人驚曰：「是吾兒也！」蓋
仇仲初為寇家牧馬，後寇投誠，賣仲旗下，時從主屯關外。向祿緬述，始知真為父子，抱頭
大哭，一室俱為酸辛。已而憤曰：「何物逃東，遂詐吾兒！」因泣告將軍。將軍即令祿攝書
記；函致親王，付仲詣都。仲伺車駕出，先投冤狀。親王為之婉轉，遂得昭雪，命地方官贖
業歸仇。仲返，父子各喜。祿細問家口，為贖身計。乃知仲入旗下，兩易配而無所出，時方
鰥居。祿遂治任歸。
    初，福別弟歸，匍匐投大娘。大娘奉母坐堂上，操杖問之：「汝願受撲責，便可姑留；
不然，汝田產既盡，亦無汝啖飯之所，請仍去。」福涕泣伏地，願受笞。大娘投杖曰：「賣
婦之人，亦不足懲。但宿案未消，再犯首官可耳。」即使人往告姜，姜女罵曰：「我是仇家
何人，而相告耶！」大娘頻述告福而揶揄之，福慚愧不敢出氣。居半年，大娘雖給奉周備，
而役同廝養。福操作無怨詞，托以金錢輒不苟。大娘察其無他，乃白母，求姜女復歸，母意
其不可復挽，大娘曰：「不然。渠如肯事二主，楚毒豈肯自罹？要不能不有此忿耳。」率弟
躬往負荊。岳父母誚讓良切。大娘叱使長跪，然後請見姜女。請之再四，堅避不出；大娘搜
捉以出。女乃指福唾罵，福慚汗無地自容。姜母始曳令起。大娘請問歸期，女曰：「向受姊
惠綦多，今承尊命，豈復敢有異言？但恐不能保其不再賣也！且恩義已絕，更何顏與黑心無
賴子共生活哉？請別營一室，妾往奉事老母，較勝披削足矣。」大娘代白其悔，為翌日之約
而別。
    次日，以乘輿取歸，母逆於門而跪拜之。女伏地大哭。大娘勸止，置酒為歡，命福坐案
側，乃執爵而言曰：「我苦爭者非自利也。今弟悔過，貞婦復還，請以簿籍交納；我以一身
來，仍以一身去耳。」夫婦皆興席改容。羅拜哀泣，大娘乃止。居無何，昭雪命下，不數
日，田宅悉還故主。魏大駭，不知其故，自恨無術可以復施。適西鄰有回祿之變，魏托救焚
而往，暗以編菅爇祿第，風又暴作，延燒幾盡；止余福居兩三屋，舉家依聚其中。未幾祿
至，相見悲喜。初，范公子得離書，持商蕙娘。蕙娘痛哭，碎而投諸地。父從其志，不復
強。祿歸聞其未嫁，喜如岳所。公子知其災，欲留之；祿不可，遂辭而退。大娘幸有藏金，
出葺敗堵。福負鍤營築，掘見窖鏹，夜與弟共發之，石池盈丈，滿中皆不動尊也。由是鳩工
大作，樓舍群起，壯麗擬於世胄。祿感將軍義，備千金往贖父。福請行，因遣健僕輔之以
去。祿乃迎蕙娘歸。未幾父兄同歸，一門歡騰。大娘自居母家，禁子省視，恐人議其私也。
父既歸，堅辭欲去。兄弟不忍。父乃析產而三之：子得二，女得一也。大娘固辭。兄弟皆泣
曰：「吾等非姊，烏有今日！」大娘乃安之，遣人招子移家共居焉。或問大娘：「異母兄
弟，何遂關切如此？」大娘曰：「知有母而不知有父者，惟禽獸如此耳，豈以人而效之？」
福祿聞之皆流涕，使工人治其第，皆與己等。魏自計十餘年，禍之而益福之，深自愧悔。又
仰其富，思交歡之，因以賀仲階進，備物而往。福欲卻之；仲不忍拂，受雞酒焉。雞以布縷
縛足，逸入灶；灶火燃布，往棲積薪，僮婢不察。俄而薪焚災捨，一家惶駭。幸手指眾多，
一時撲滅，而廚中已百物俱空矣。兄弟皆謂其物不祥。後值父壽，魏復饋牽羊。卻之不得，
系羊庭樹。夜有僮被僕毆，忿趨樹下，解羊索自經死。兄弟歎曰：「其福之不如其禍之
也！」自是魏雖慇勤，竟不敢受其寸縷，寧厚酬之而已。後魏老，貧而作丐，仇每週以布粟
而德報之。
    異史氏曰：「噫嘻！造物之殊不由人也！益仇之而益福之，彼機詐者無謂甚矣。顧受其
愛敬；而反以得禍，不更奇哉？此可知盜泉之水，一掬亦污也。」

曹操塚

    許城外有河水洶湧，近崖深黯。盛夏時有人入浴，忽然若敲刀斧，屍斷浮出；後一人亦
如之。轉相驚怪。邑宰聞之，遣多人閘斷上流，竭其水。見崖下有深洞，中置轉輪，輪上排
利刃如霜。去輪攻入，中有小碑，字皆漢篆。細視之，則曹孟德墓也。破棺散骨，所殉金寶
盡取之。
    異史氏曰：「後賢詩云：『盡掘七十二疑塚，必有一塚葬君屍。』寧知竟在七十二塚之
外乎？奸哉瞞也！然千餘年而朽骨不保，變詐亦復何益？嗚呼，瞞之智正瞞之愚也！」

龍飛相公

    安慶戴生，少薄行，無檢幅。一日醉歸，途中遇故表兄季生。醉後昏眊，竟忘其死，
問：「向在何所？」季曰：「僕已異物，君忘之耶？」戴始恍然，而醉亦不懼，問：「冥間
何作？」答曰：「近在轉輪王殿下司錄。」戴曰：「人世禍福當必知之？」季曰：「此僕職
也，烏得不知？但過繁不甚關切，不能盡記耳。三日前偶稽冊，尚賭君名。」戴急問其何
詞，季曰：「不敢相欺，尊名在黑暗獄中。」戴大懼，酒亦醒，苦求拯拔。季曰：「此非僕
所能效力，惟善可以已之。然君惡籍盈指，非大善不可復挽。窮秀才有何大力？即日行一
善，非年餘不能相準，今已晚矣。但從此砥行，則地獄或有出時。」戴聞之泣下，伏地哀
懇；及仰首而季已杳矣。悒悒而歸。由此洗心改行，不敢差跌。
    先是，戴私其鄰婦，鄰人聞之而不肯發，思掩執之。而戴自改行，永與婦絕；鄰人伺之
不得，以為恨。一日遇於田間，陽與語，給窺眢井，因而墮之。井深數丈，計必死。而戴中
夜蘇，坐井中大號，殊無知者。鄰人恐其復上，過宿往聽之；聞其聲，急投石。戴移避洞
中，不敢復作聲。鄰人知其不死，斸土填井，幾滿之。
    洞中冥黑真與地獄無異。況空洞無所得食，計無生理。葡匐漸入，則三步外皆水，無所
復之，還坐故處。初覺腹餒，久竟忘之。因思重泉下無善可行，惟長宣佛號而已。既見磷火
浮游，熒熒滿洞，因而祝之曰：「聞青燐悉為冤鬼；我雖暫生，固亦難返，如可共話，亦慰
寂寞。」但見諸磷漸浮水來；燐中有一人，高約人身之半。詰所自來，答云：「此古煤井。
主人攻煤，震動古墓，被龍飛相公決地海之水，溺死四十三人。我皆鬼也。」問：「相公何
人？」曰：「不知也。但相公文學士，今為城隍幕客，彼亦憐我等無辜，三五日輒一施水
粥。思我輩冷水浸骨，超拔無日。君倘再履人世，祈撈殘骨葬一義塚，則惠及泉下者多
矣。」戴曰：「如有萬分之一，此更何難。但深在九地，安望重睹天日乎！」因教諸鬼使念
佛，捻塊代珠，記其藏數。不知時之昏曉：倦則眠，醒則坐而已。
    忽見深處有籠燈，眾喜曰：「龍飛相公施食矣！」邀戴同往。戴慮水沮，眾強曳扶以
行，飄若履虛。曲折半里許，至一處，眾釋令自行；步益上，如升數仞之階。階盡，睹房
廊，堂上燒明燭一支，大如臂。戴久不見火光，喜極趨上。上坐一叟，儒服儒巾。戴輟步不
敢前，叟已睹見，訝問：「生人何來？」戴上，伏地自陳。叟曰：「我子孫也。」因令起，
賜之坐。自言：「戴潛，字龍飛。向因不肖孫堂，連結匪類，近墓作井，使老夫不安於夜
室，故以海水投之。今其後續如何矣？」蓋戴近宗凡五支，堂居長。初，邑中大姓賂堂，攻
煤於其祖塋之側。諸弟畏其強莫敢爭。無何地水暴至，采煤人盡死井中。諸死者家群興大
訟，堂及大姓皆以此貧；堂子孫至無立錐。戴乃堂弟裔也。曾聞先人傳其事，因告翁。翁
曰：「此等不肖，其後焉得昌！汝既來此，當勿廢讀。」因餉以酒饌，遂置卷案頭，皆成、
洪制藝，迫使研讀。又命題課文，如師教徒。堂上燭常明，不剪亦不滅。倦時輒眠，莫辨晨
夕。翁時出，則以一僮給役。歷時覺有數年之久，然幸無苦。但無別書可讀，惟制藝百首，
首四千餘遍矣。翁一日謂曰：「子孽報已滿，合還人世。余塚鄰煤洞，陰風刺骨，得志後當
遷我於東原。」戴敬諾。翁乃喚集群鬼，仍送至舊坐處。群鬼羅拜再囑。戴亦不知何計可出。
    先是家中失戴，搜訪既窮，母告官，系縲多人，杳無蹤跡。積三四年，官離任，緝察亦
弛。戴妻不安於室，遣嫁去。會裡中人復治舊井，入洞見戴，撫之未死。大駭，報諸其家。
異歸經日，始能言其底裡。自戴入井，鄰人毆殺其妻，為妻翁所訟，駁審年餘，僅存皮骨而
歸。聞戴復生，大懼亡去。宗人議究治之。戴不許；且謂曩時實所自取，此冥中之譴，於彼
何與焉。鄰人察其意無他，始逡巡而歸。井水既涸，戴買人入洞拾骨，俾各為具，市棺設
地，葬叢塚焉。又稽宗譜名潛，字龍飛，先設品物祭諸塚。學使聞其異，又賞其文，是科以
優等入闈，遂捷於鄉。既歸，營兆東原，遷龍飛厚葬之；春秋上墓，歲歲不衰。
    異史氏曰：「余鄉有攻煤者，洞沒於水，十餘人沉溺其中。竭水求屍，兩月餘始得涸，
而十餘人並無死者。蓋水大至時，共泅高處，得不溺。縋而上之，見風始絕，一晝夜乃漸
蘇。始知人在地下，如蛇鳥之蟄，急切未能死也。然未有至數年者。苟非至善，三年地獄
中，烏復有生人哉！」

珊瑚

    安生大成，重慶人。父孝廉，早卒。弟二成，幼。生娶陳氏，小字珊瑚，性嫻淑。而生
母沈，悍不仁，遇之虐，珊瑚無怨色。每早旦靚妝往朝。值生疾，母謂其誨淫，詬責之。珊
瑚退，毀妝以進。母益怒，投顙自撾。生素孝，鞭婦，母少解。自此益憎婦。婦雖奉事惟
謹，終不與一語。生知母怒，亦寄宿他所，示與婦絕。久之母終不快，觸物類而罵之，意總
在珊瑚。生曰：「娶妻以奉姑嫜，今若此，何以妻為！」遂出珊瑚，使老嫗送歸母家。
    方出裡門，珊瑚泣曰：「為女子不能作婦，歸何以見雙親？不如死！」袖中出剪刀刺
喉。急救之，血溢沾襟。扶歸生族嬸家。嬸王氏，寡居無偶，遂止焉。媼歸，生囑隱其情，
而心竊恐母知。過數日探知珊瑚創漸平，登王氏門，使勿留珊瑚。王召生入；不入，但盛氣
逐珊瑚。無何，王乃率珊瑚出見生，問：「珊瑚何罪？」生責其不能事母。珊瑚默默不作一
語，惟俯首嗚泣，淚皆赤，素衫盡染；生慘惻不能盡詞而退。又數日母已聞之，怒詣王，惡
言誚讓。王傲不相下，反述其惡，且曰：「婦已出，尚屬安家何人？我自留陳氏女，非留安
氏婦也，何煩強與他家事！」母怒甚而窮於詞，又見王意氣哅哅，慚沮大哭而返。
    珊瑚意不自安，思他適。先是生有母姨於媼，即沈姊也。年六十餘，子死，止一幼孫及
寡媳；又嘗善視珊瑚。遂辭王，往投媼。媼詰得故，極道妹子昏暴，即欲送之還。珊瑚力言
其不可，兼囑勿言，乃與於媼居，如姑婦焉。珊瑚有兩兄，聞而憐之，欲移歸另嫁。珊瑚執
不肯，惟從於媼紡績以自度。生自出婦，母多方為生謀婚，而悍聲流播，遠近無與為偶。積
三四年，二成漸長，遂先為畢姻。二成妻臧姑，驕悍戾沓，尤倍於母。母或怒以色，則臧姑
怒以聲。二成又儒，不敢為左右袒。於是母威頓減，莫敢攖，反望色笑而承迎之，猶不能得
臧姑歡。臧姑役母若婢；生不敢言，惟身代母操作，滌器灑掃之事皆與焉。母子恆於無人
處，相對飲泣。無何，母以鬱抑成病，委頓在床，便溺轉側皆須生；生晝夜不得寐，兩目盡
赤。呼弟代役，甫入門，臧姑輒喚去。
    生於是奔告於媼，冀媼臨存。入門泣且訴；訴未畢，珊瑚自幃中出。生大慚，禁聲欲
出。珊瑚以兩手叉扉。生窘極，自肘下衝出而歸，亦不敢以告母。無何於媼至，母喜止之。
從此媼家無日不有人來，來必以甘旨餉媼。媼寄語寡媳：「此處不餓，後無復爾。」而家中
饋遺卒無少間。媼不肯少嘗食，緘留以待病者。母病亦漸瘥。媼幼孫又以母命將佳餌來問
病。沈歎曰：「賢哉婦乎！姊何修者！」媼曰：「妹以去婦何如人？」曰：「嘻！誠不至夫
臧氏之甚也！然烏如甥婦賢。」媼曰：「婦在，汝不知勞；汝怒，婦不知怨，惡乎弗如？」
沈乃泣下，且告之悔，曰：「珊瑚嫁也未者？」答云：「不知，請訪之。」又數日病癒，媼
欲別。沈泣曰：「恐姊去，我仍死耳！」媼乃與生謀，析二成居。二成告臧姑。臧姑不樂，
語侵兄，兼及媼。生願以良田悉歸二成，臧姑乃喜。立析產書已，媼始去。
    明日以車來迎沈。沈至其家，先求見甥婦，亟道甥婦德。媼曰：「小女子百善，何遂無
一疵？余固能容之。子即有婦如吾婦，恐亦不能享也。」沈曰：「冤戰！謂我木石鹿豕耶！
具有口鼻，豈有觸香臭而不知者？」媼曰：「被出如珊瑚，不知念子作何語？」曰：「罵之
耳。」媼曰：「誠反躬無可罵，亦惡乎而罵之？」曰：「瑕疵人所時有，惟其不能賢，是以
知其罵也。」媼曰：「當怨者不怨，則德焉者可知；當去者不去，則撫焉者可知。向之所饋
遺而奉事者，固非予婦也，爾婦也。」沈驚曰：「如何？」曰：「珊瑚寄此久矣。向之所
供，皆渠夜績之所貽也。」沈聞之，泣數行下，曰：「我何以見我婦矣！」媼乃呼珊瑚。瑚
瑚含涕而出，伏地下。母慚痛自撻，媼力勸始止，遂為姑媳如初。
    十餘日偕歸，家中薄田數畝，不足自給，惟恃生以筆耕，婦以針耨。二成稱饒，然兄不
之求，弟亦不之顧也。臧姑以嫂之出也鄙之；嫂亦惡其悍置不齒。兄弟各院居。臧姑時有凌
虐，一家盡掩其耳。臧姑無所用虐，虐夫及婢。婢一日自經死。婢父訟臧姑，二成代婦質
理，大受撲責，仍坐拘臧姑。生上下為之營脫，卒不免。臧姑械十指肉盡脫。官貪暴，索望
良奢。二成質田貸資，如數納入，姑釋歸。而債家責負日亟，不得已，悉以良田鬻於村中任
翁。翁以田半屬大成所讓，要生署券。生往，翁忽自言：「我安孝廉也。任某何人，敢市吾
業！」又顧生曰：「冥中感汝夫妻孝，故使我暫歸一面。」生出涕曰：「父有靈，急救吾
弟！」曰：「逆子悍婦不足惜也！歸家速辦金，贖吾血產。」生曰：「母子僅自存活，安得
多金？」曰：「紫薇樹下有藏金，可以取用。」欲再問之，翁已不語；少時而醒，茫不自知。
    生歸告母，亦未深信。臧姑已率人往發窖，坎地四五尺，止見磚石，並無金，失意而
去。生聞其掘藏，戒母及妻勿往視。後知其無所獲，母竊往窺之，見磚石雜土中，遂返。珊
瑚繼至，則見土內悉白鏹；呼生往驗之，果然。生以先人所遺，不忍私，召二成均分之。數
適得揭取之二，各囊歸。二成與臧姑共驗之，啟囊則瓦礫滿中，大駭。疑二成為兄所愚，使
二成往窺兄，兄方陳金几上，與母相慶。因實告兄，兄亦駭，而心甚憐之，舉金而並賜之。
二成乃喜，往酬債訖，甚德兄。臧姑曰：「即此益知兄詐。若非自愧於心，誰肯以瓜分者復
讓人乎？」二成疑信半之。次日債主遣僕來，言所償皆偽金，將執以首官。夫妻皆失色。臧
姑曰：「伺如！我固謂兄賢不至於此，是將以殺汝也！」二成懼，往哀債主，主怒不釋。二
成乃券田於主，聽其自售，始得原金而歸。細視之，見斷金二錠，僅裹真金一韭葉許，中盡
銅耳。臧姑因與二成謀：留其斷者，余仍反諸兄以覘之。且教之言曰：「屢承讓德，實所不
忍。薄留二錠，以見推施之義。所存物產，尚與兄等。余無庸多田也，業已棄之，贖否在
兄。」生不知其意，固讓之。二成辭甚決，生乃受。稱之少五兩，命珊瑚質奩妝以滿其數，
攜付債主。主疑似舊金，以剪刀夾驗之，紋色俱足，無少差謬，遂收金，與生易券。
    二成還金後，意其必有參差；既聞舊業已贖，大奇之。臧姑疑發掘時，兄先隱其真金，
忿詣兄所，責數詬厲。生乃悟反金之故。珊瑚逆而笑曰：「產固在耳，何怒為？」使生出券
付之。二成一夜夢父責之曰：「汝不孝不弟，冥限已迫，寸土皆非己有，占賴將以奚為！」
醒告臧姑，欲以田歸兄。臧姑嗤其愚。是時二成有兩男，長七歲，次三歲。未幾長男病痘
死。臧姑始懼，使二成退券於兄，言之再三，生不受。無何次男又死。臧姑益懼，自以券置
嫂所。春將盡，田蕪穢不耕，生不得已種治之。
    臧姑自此改行，定省如孝子，敬嫂亦至。半年母病卒。臧姑哭之慟，至勺飲不入口。向
人曰：「姑早死，使我不得事，是天不許我自贖也！」育十胎皆不存，遂以兄子為子。夫妻
皆壽終。生養二子皆舉進士。人以為孝友之報雲。
    異史氏曰：「不遭跋扈之惡，不知靖獻之忠，家與國有同情哉。逆婦化而母死，蓋一堂
孝順，無德以戡之也。臧姑自克，謂天不許其自贖，非悟道者何能為此言乎？然應迫死，而
以壽終，天固已恕之矣。生於憂患，有以矣夫！」

五通

    南有五通，猶北之有狐也。然北方狐祟、尚可驅遣；而江浙五通，則民家美婦輒被淫
占，父母兄弟皆莫敢息，為害尤烈。
    有趙弘者吳之典商也，妻閻氏頗風格。一夜有丈夫岸然自外入，按劍四顧，婢媼盡奔。
閻欲出，丈夫橫阻之，曰：「勿相畏，我五通神四郎也。我愛汝，不為汝禍。」為抱腰舉
之，如舉嬰兒，置床上，裙帶自開，遂狎之。而偉岸甚不可堪，迷惘中呻楚欲絕。四郎亦憐
惜，不盡其器。既而下床，曰：「我五日當復來。」乃去。弘於門外設典肆，是夜婢奔告
之。弘知其五通，不敢問。質明視之，妻憊不起，心甚羞恨，戒家人勿播。婦三四日始就平
復，懼其復至。婢媼不敢宿內室，悉避外捨；惟婦對燭含愁以伺之。無何四郎偕兩人入，皆
少年蘊藉。有僮列餚酒，與婦共飲。婦羞縮低頭，強之飲亦不飲；心惕惕然，恐更番為淫，
則命合盡矣。三人互相勸酬，或呼大兄，或呼三弟。飲至中夜，上坐二客並起，曰：「今日
四郎以美人見招，會當邀二郎、五郎醵酒為賀。」遂辭而去。四郎挽婦入幃，婦哀免；四郎
強合之，鮮血流離，昏不知人，四郎始去。婦奄臥床榻，不勝羞憤，思欲自盡，而投繯則帶
自絕，屢試皆然，苦不得死。幸四郎不常至，約婦痊可始一來。積兩三月，一家俱不聊生。
    有會稽萬生者，趙之表弟，剛猛善射。一日過趙，時已暮，趙以客舍為家人所集，遂宿
趙內院。萬久不寐，聞庭中有人行聲，伏窗窺之，見一男子入婦室。疑之，捉刀而潛視之，
見男子與閻氏並肩坐，餚陳幾上矣。忿火中騰，奔而入。男子驚起，急覓劍；刀已中顱，顱
裂而踣。視之則一小馬，大如驢。愕問婦；婦具道之，且曰：「諸神將至，為之奈何！」萬
搖手，禁勿聲。滅燭取弓矢，伏暗中。未幾有四五人自空飛墮，萬急發一矢，首者殪。三人
吼怒，拔劍搜射者。萬握刀依扉後，寂不動。人入，剁頸亦殪。仍倚扉後，久之無聲，乃
出，叩關告趙。趙大驚，共燭之，一馬兩豕死室中。舉家相慶。猶恐二物復仇，留萬於家，
炰豕烹馬而供之，味美異於常饈。萬生之名，由是大噪。
    居月餘，其怪竟絕，乃辭欲去。有木商某苦要之。先是，木有女未嫁，忽五通晝降，是
二十餘美丈夫，言將聘作婦，委金百兩，約吉期而去。計期已迫，閤家惶懼。聞萬生名，堅
請過諸其家。恐萬有難詞，隱不以告。盛筵既罷，妝女出拜客，年十六七，是好女子。萬錯
愕不解其故，離席傴僂，某捺坐而實告之。萬生平意氣自豪，遂亦不辭。至日某乃懸彩於
門，使萬坐室中。日昃不至，疑新郎已在誅數。未幾見簷間忽如鳥墜，則一少年盛服入，見
萬，返身而奔。萬追出，但見黑氣欲飛，以刀躍揮之，斷其一足，大嗥而去。俯視，則巨爪
大如手，不知何物；尋其血跡，入於江中。某大喜，聞萬無偶，是夕即以所備床寢，使與女
合巹焉。
    於是素患五通者，皆拜請一宿其家。居年餘始攜妻而去。從此吳中止有一通，不敢公然
為害矣。
    異史氏曰：「五通、青蛙，惑俗已久，遂至任其淫亂，無人敢私議一語。萬生真天下之
快人也！」
    金生字王孫，蘇州人。設帳於淮，館縉紳園。園中屋宇無多，花木叢雜。夜既深，僮僕
盡散，輒吊孤影。
    一夜三漏將殘，忽有人以指彈扉。急問之，對以「乞火」，聲類館僮。啟戶則二八佳
麗，一婢從之。生意妖魅，窮詰甚悉。女曰：「妾以君風雅之士，枯寂可憐，不畏多露，相
與遣此良宵。恐言其故，妾不敢來，君亦不敢納也。」生又以為鄰之奔女，懼喪行檢，敬謝
之。女橫波一顧，生覺神魂都迷，忽顛倒不能自主。婢已知之，便云：「霞姑，我且去。」
女頷之。既而呵之曰：「去則去耳，甚得雲耶、霞耶！」婢既去，女笑曰：「適室中無人，
遂偕婢從來。無知如此，遂以小字令君聞矣。」生曰：「卿深細如此，故僕懼有禍機。」女
曰：「久當自知，但不敗君行止，勿憂也。」上榻緩其裝束。見臂上腕釧，以條金貫火齊，
銜明珠二粒；燭既滅，光照一室。生益駭，終莫測其所自至。生於女去時遙尾之，女似已
覺，遽蔽其光，樹濃茂，昏不見掌而返。
    一日生詣河北，笠帶斷絕，風吹欲落，輒於馬上以手自按。至河，坐扁舟上，飄風墮
笠，隨波竟去。意頗自失。既渡，見大風飄笠，團轉空際；漸落，以手承之，則帶已續矣。
異之。歸齋向女緬述；女不言，但微笑之。生疑女所為，曰：「卿果神人，當相明告，以祛
煩惑。」女曰：「岑寂之中，得此癡情人為君破悶，妾自謂不惡。縱令妾能為此，亦相愛
耳。苦致詰難，欲相絕耶？」生不敢復言。
    先是生有甥女既嫁，為五通所惑，心憂之而未以告人。緣與女狎暱既久，肺膈無不傾
吐。女曰：「此等物事，家君能驅除之。顧何敢以情人之私告諸嚴君？」生苦哀求計。女沉
思曰：「此亦易除，但須親往。若輩皆我奴隸，若令一指得著肌膚，則此恥西江不能濯
也。」生哀求不已，女曰：「當即圖之。」次夕至，告曰：「妾為君遣婢南下矣。婢子弱，
恐不能便誅卻耳。」次夜方寢，婢來叩戶，生急內入，女問：「何如？」答曰：「力不能
擒，已宮之矣。」笑問其狀，曰：「初以為郎家也；既到始知其非。比至婿家，燈火已張，
入見娘子坐燈下，隱幾若寐，我斂魂覆瓿中。少時物至，入室急退，曰：『何得寓生人！』
審視無他，乃復入。我陽若迷。彼啟衾入，又驚曰：「何得有兵氣！』本不欲以穢物污指，
奈恐緩而生變，遂急捉而鬮之。物驚嗥遁去。乃起啟瓿，娘子若醒，而婢子行矣。」生喜謝
之，女與俱去。
    後半月餘，女不復至，亦已絕望。歲暮解館欲歸，女復至。生喜逆之，曰：「卿久見
棄，念必有獲罪處；幸不終絕耶？」女曰：「終歲之好，分手未有一言，終屬缺事。聞君卷
帳，故竊來一告別耳。」生請偕歸，女歎曰：「難言之矣！今將別，情不忍昧。妾實金龍大
王之女，緣與君有夙分，故來相就。不合遣婢江南，致江湖流傳，言妾為君鬮割五通。家君
聞之，以為大辱，忿欲賜死。幸婢以身自任，怒乃稍解；杖婢以百數。妾一跬步，必使保母
從之，投隙一至，不能盡此衷曲，奈何！」言已欲別，生挽之而泣。女曰：「君勿爾，後三
十年可復相聚。」生曰：「僕年三十矣；又三十年，皤然一老，何顏復見？」女曰：「不
然，龍宮無白臾也。且人生壽夭，不在容貌，如徒求駐顏，固亦大易。」乃書一方於卷頭而
去。
    生旋里，甥女始言其異，云：「當晚若夢，覺一人捉塞盎中；既醒，則血殷床褥而怪絕
矣。」生曰：「我曩禱河伯耳。」群疑始解。
    後生六十餘，貌猶類三十許人。一日渡河，遙見上流浮蓮葉大如席，一麗人坐其上，近
視則神女也。生躍從之，人隨荷葉俱小，漸漸如錢而滅。此事與趙弘一則，俱明季事，不知
孰前孰後。若在萬生用武之後，則吳下僅遺半通，宜其不為害也。

申氏

    涇河之間，有士人子申氏者，家窶貧，竟日恆不舉火。夫妻相對，無以為計。妻曰：
「無已，子其盜乎！」申曰：「士人子不能亢宗而辱門戶、羞先人，跖而生，不如夷而
死！」妻忿曰：「子欲活而惡辱耶？世不田而食者，止兩途：汝既不能盜，我無寧娼乎！」
申怒，與妻語相侵。妻含憤而眠。
    申念：為男子不能謀兩餐，至使妻欲娼，固不如死！潛起，投繯庭樹間。但見父來，驚
曰：「癡兒，何至於此！」斷其繩，囑曰：「盜可以為，須擇禾黍深處伏之。此行可富，無
庸再矣。」妻聞墮地聲，驚寤：呼夫不應，爇火覓之，見樹上繯絕，申死其下。大駭。撫捺
之，移時而蘇，扶臥床上。妻忿氣少平。既明托夫病，乞鄰得稀酡餌申。申啜已，出而去。
至午負一囊米至。妻問所從來，曰：「余父執皆世家，向以搖尾羞，故不屑相求也。古人
云：『不遭者可無不為。』今且將作盜，何顧焉！可速炊，我將從卿言往行劫。」妻疑其未
忘前言不忿，含忍之。因漸米作糜。申飽食訖，急尋堅木，斧作梃，持之欲夫。妻察其意似
真，曳而止之。申曰：「子教我為，事敗相累，當無悔！」絕裾而出。
    日暮抵鄰村，違村里許伏焉。忽暴雨上下淋濕，遙望濃樹，將以投止。而電光一照，已
近村垣。遠外似有行人，恐為所窺，見垣下有禾黍蒙密，疾趨而入，蹲避其中。無何一男子
來，軀甚壯偉，亦投禾中。申懼不敢少動，幸男子斜行去。微窺之，入於垣中。默憶垣內為
富室亢氏第，此必樑上君子，伺其重獲而出，當合有分。又念其人雄健，倘善取不予，必至
用武。自度力不敵，不如乘其無備而顛之。計已定，伏伺良專。直將雞鳴，始越垣出，足未
至地，申暴起，挺中腰膂，踣然傾跌，則一巨龜，喙張如盆。大驚，又連擊之，遂斃。
    先是亢翁有女絕惠美，父母甚憐愛之。一夜有丈夫入室，狎逼為歡。欲號則舌已入口，
昏不知人，聽其所為而去。羞以告人，惟多集婢媼，嚴肩門戶而尺。夜既寢，更不知扉何自
而開，入室則群眾皆迷，婢媼遍淫之。於是相告各駭，以告翁；翁戒家人操兵環繡闥，室中
人燭而坐。約近夜半，內外人一時都瞑，忽若夢醒，見女白身臥，狀類癡，良久始寤。翁甚
恨之，而無如何。積數月女柴瘠頗殆，每語人：「有能驅遣者，謝金三百。」申平時亦悉聞
之。是夜得龜，因悟祟翁女者，必是物也。遂叩門求賞。翁喜，筵之上座，使人舁龜於庭臠
割之。留申過夜，其怪果絕，乃如數贈之。
    負金而歸。妻以其隔夜不還，方且憂盼；見申入，急問之。申不言，以金置榻上。妻開
視，幾駭絕，曰：「子真為盜耶！」申曰：「汝逼我為此，又作是言！」妻泣曰：「前特以
相戲耳。今犯斷頭之罪，我不能為賊人累也。請先死！」乃奔。申逐出，笑曳而返之，具以
實告，妻乃喜。自此謀生產，稱素封焉。
    異史氏曰：「人不患貧，患無行耳。其行端者，雖餓不死；不為人憐，亦有鬼祐也。世
之貧者，利所在忘義，食所在忘恥，人且不敢以一文相托，而何以見諒於鬼神乎！」
    邑有貧民某乙，殘臘向盡，身無完衣。自念何以卒歲？不敢與妻言，暗操白梃，出伏墓
中，冀有孤身而過者，劫其所有。懸望甚苦，渺無人跡；而松風刺骨，不可復耐。意瀕絕
矣，忽見一人傴僂來。心竊喜，持梃遽出。則一臾負囊道左，哀曰：「一身實無長物。家絕
食，適於婿家乞得五升米耳。」乙奪米，復欲褫其絮襖，臾苦哀求，乙憐其老，釋之，負米
而歸。妻詰其自，詭以「賭債」對。
    陰念此策良佳，次夜復往。居無幾時，見一人荷梃來，亦投墓中，蹲居眺望，意似同
道。乙乃逡巡自塚後出。其人驚問：「誰何？」答云：「行道者。」問：「何不行？」曰：
「待君耳。」其人失笑。各以意會，並道饑寒之苦。夜既深，無所獵獲。乙欲歸，其人曰：
「子雖作此道，然猶雛也。前村有嫁女者，營辦中夜，舉家必殆。從我去，得當均之。」乙
喜從之。至一門，隔壁聞炊餅聲，知未寢，伏伺之。無何，一人啟關荷杖出行汲，二人乘間
掩入。見燈輝北捨，他屋皆暗黑。聞一媼曰：「大姐，可向東捨一矚，汝奩妝悉在櫝中，忘
扃鐍未也。」聞少女作嬌惰聲。二人竊喜，潛趨東捨，暗中摸索得臥櫝；啟復探之，深不見
底。其人謂乙曰：「入之！」乙果入，得一裹傳遞而出。其人問：「盡矣乎？」曰：「盡
矣。」又給之曰：「再索之。」乃閉櫝，加鎖而去。乙在其中，窘急無計。未幾燈火亮入，
先照櫝。聞媼云：「誰已扃矣。」於是母及女上榻息燭。乙急甚，乃作鼠嚙物聲。女曰：
「櫝中有鼠！」媼曰：「勿壞爾衣。我疲頓已極，汝宜自覘之。」女振衣起，發肩啟櫝。乙
突出，女驚僕。乙拔關奔去，雖無所得，而竊幸獲免。
    嫁女家被盜，四方流播。或議乙。乙懼，東遁百里，為逆旅主人賃作傭。年餘浮言稍
息，始取妻同居，不業白梃矣。此其自述，因類申氏，故附志之。

恆娘

    都中洪大業，妻朱氏，姿致頗佳，兩相愛悅。後洪納婢寶帶為妾，貌遠遜朱，而洪嬖
之。朱不平，遂致反目。洪雖不敢公然宿妾所，然益劈妾，疏朱。
    後徙居，與帛商狄姓為鄰。狄妻恆娘，先過院謁朱。恆娘三十許，姿僅中人，言詞輕
倩。朱悅之。次日答拜，見其室亦有小妾，年二十許，甚娟好。鄰居幾半年，並不聞其詬誶
一語；而狄獨鍾愛恆娘，副室則虛位而已。朱一日問恆娘曰：「予向謂良人之愛妾，為其為
妾也，每欲易妻之名呼作妾。今乃知不然。夫人何術？如可授，願北面為弟子。」恆娘曰：
「嘻！子則自疏，而尤男子乎？朝夕而絮聒之，是為叢驅雀，其離滋甚耳！其歸益縱之，即
男子自來，勿納也。一月後當再為子謀之。」朱從其謀，益飾寶帶，使從丈夫寢。洪一飲
食，亦使寶帶共之。洪時以周旋朱，朱拒之益力，於是共稱朱氏賢。
    如是月餘朱往見恆娘，恆娘喜曰：「得之矣！子歸毀若妝，勿華服，勿脂澤，垢面敝
履，雜家人操作。一月後可復來。」朱從之。衣敝補衣，故為不潔清，而紡績外無他問。洪
憐之，使寶帶分其勞；朱不受，輒叱去之。
    如是者一月，又往見恆娘。恆娘曰：「孺子真可教也！後日為上巳節，欲招子踏春園。
子當盡去敝衣，袍褲襪履，嶄然一新，早過我。」朱曰：「諾。」至日，攬鏡細勻鉛黃，一
如恆娘教。妝竟，過恆娘，恆娘喜曰：「可矣！」又代換鳳髻，光可鑒影。袍袖不合時制，
拆其線更作之；謂其履樣拙，更於笥中出業履，共成之，訖，即令易著。臨別飲以酒，囑
曰：「歸去一見男子，即早閉戶寢，渠來叩關勿聽也。三度呼可一度納。口索舌，手索足，
皆吝之。半月後當復來。」朱歸，炫妝見洪，洪上下凝睇之，歡笑異於平時。朱少話遊覽，
便支頤作情態；日未昏，即起入房，闔扉眠矣。未幾洪果來款關，朱堅臥不起，洪始去。次
夕復然。明日洪讓之，朱曰：「獨眠習慣，不堪復擾。」日既西，洪入閨坐守之。滅燭登
床，如調新婦，綢繆甚歡。更為次夜之約；朱不可長，與洪約以三日為率。
    半月許復詣恆娘，恆娘闔門與語曰：「從此可以擅專房矣。然子雖美，不媚也。子之
姿，一媚可奪西施之寵，況下者乎！」於是試使貌，曰：「非也！病在外眥。」試使笑，又
曰：「非也！病在左頤。」乃以秋波送嬌，又囅然瓠犀微露，使朱效之。凡數十作，始略得
其彷彿。恆娘曰：「子歸矣，攬鏡而嫻習之，術無餘矣。至於床第之間，隨機而動之，因所
好而投之，此非可以言傳者也。」
    朱歸，一如恆娘教。洪大悅，形神俱惑，惟恐見拒。日將暮，則相對調笑，跬步不離閨
闥，日以為常，竟不能推之使去。朱益善遇寶帶，每房中之宴，輒呼與共榻坐；而洪視寶帶
益丑，不終席，遣去之。朱賺夫入寶帶房，扃閉之，洪終夜無所沾染。於是寶帶恨洪，對人
輒怨謗。洪益厭怒之，漸施鞭楚。寶帶忿，不自修，拖敝垢履，頭類蓬葆，更不復可言人矣。
    恆媳一日謂朱曰：「我之術何加？」朱曰：「道則至妙；然弟子能由之，而終不能知之
也。縱之，何也？」曰：「子不聞乎：人情厭故而喜新，重難而輕易？丈夫之愛妾，非必其
美也，甘其所乍獲，而幸其所難遘也。縱而飽之，則珍錯亦厭，況藜羹乎！」「毀之而復炫
之，何也？」曰：「置不留目，則似久別；忽睹艷妝，則如新至，譬貧人驟得梁肉，則視脫
粟非味矣。而又不易與之，則彼故而我新，彼易而我難，此即子易妻為妾之法也。」朱大
悅，遂為閨中密友。
    積數年，忽謂朱曰：「我兩人情若一體，自當不昧生平。向欲言而恐疑之也；行相別，
敢以實告：妾乃狐也。幼遭繼母之變，鬻妾都中。良人遇我厚，故不忍遽絕，戀戀以至於
今。朋日老父屍解，妾往省覲，不復還矣。」朱把手唏噓。早旦往視，則舉家惶駭，恆娘已
杳。
    異史氏曰：「買珠者不貴珠而貴櫝：新舊易難之情，千古不能破其惑；而變憎為愛之
術，遂得以行乎其間矣。古佞臣事君，勿令見人，勿使窺書。乃知容身固寵，皆有心傳也。

葛巾

    常大用，洛人，癖好牡丹。聞曹州牡丹甲齊、魯，心嚮往之。適以他事如曹，因假縉紳
之園居焉。時方二月，牡丹未華，惟徘徊園中，目注勾萌，以望其拆。作《懷牡丹》詩百
絕。未幾花漸含苞，而資斧將匱；尋典春衣，流連忘返。一日凌晨趨花所，則一女郎及老嫗
在焉。疑是貴家宅眷，遂遄返。暮往又見之，從容避去；微窺之，宮妝艷絕。眩迷之中，忽
轉一想：此必仙人，世上豈有此女子乎！急返身而搜之，驟過假山，適與媼遇。女郎方坐石
上，相顧失驚。嫗以身幛女，叱曰：「狂生何為！」生長跪曰：「娘子必是仙人！」嫗咄之
曰：「如此妄言，自當縶送令尹！」生大懼，女郎微笑曰：「去之！」過山而去。
    生返，復不能徒步。意女郎歸告父兄，必有詬辱相加。偃臥空齋，甚海孟浪。竊幸女郎
無怒容，或當不復置念。悔懼交集，終夜而病。日已向辰，喜無問罪之師，心漸寧帖。回憶
聲容，轉懼為想。如是三日，憔悴欲死。秉燭夜分，僕已熟眠。嫗入，持甌而進曰：「吾家
葛巾娘子，手合鴆湯，其速飲！」生駭然曰：「僕與娘子，夙無怨嫌，何至賜死？既為娘子
手調，與其相思而病，不如仰藥而死！」遂引而盡之。嫗笑接甌而去。生覺藥氣香冷，似非
毒者。俄覺肺膈寬舒，頭顱清爽，酣然睡去。既醒紅日滿窗。試起，病若失，心益信其為
仙。無可夤緣，但於無人時，虔拜而默禱之。
    一日行去，忽於深樹內覿面遇女郎，幸無他人，大喜投地。女郎近曳之，忽聞異香竟
體，即以手握玉腕而起，指膚軟膩，使人骨節欲酥。正欲有言，老嫗忽至。女令隱身石後，
南指曰：「夜以花梯度牆，四面紅窗者即妾居也。」匆匆而去。生悵然，魂魄飛散，莫知所
往。至夜移梯登南垣，則垣下已有梯在，喜而下，果有紅窗。室中聞敲棋聲、佇立不敢復
前，姑逾垣歸。少間再過之，子聲猶繁；漸近窺之，則女郎與一素衣美人相對弈，老嫗亦在
坐，一婢侍焉。又返。凡三往復，漏已三催。生伏梯上，聞嫗出云：「梯也，誰置此？」呼
婢共移去之。生登垣，欲下無階，恨悒而返。
    次夕復往，梯先設矣。幸寂無人，入，則女郎兀坐若有思者，見生驚起，斜立含羞。生
揖曰：「自分福薄，恐於天人無分，亦有今夕也！」遂狎抱之。纖腰盈掬，吹氣如蘭，撐拒
曰：「何遽爾！」生曰：「好事多磨，遲為鬼妒。」言未已，遙聞人語。女急曰：「玉版妹
子來矣！君可姑伏床下。」生從之。無何，一女子入，笑曰：「敗軍之將，尚可復言戰否？
業已烹茗，敢邀為長夜之歡。」女郎辭以困惰，玉版固請之，女郎堅坐不行。玉版曰：「如
此戀戀，豈藏有男子在室耶？」強拉出門而去。生出恨極，遂搜枕簟。室內並無香奩，惟床
頭有一水精如意，上結紫巾，芳潔可愛。懷之，越垣歸。自理衿袖，體香猶凝，傾慕益切。
然因伏床之恐，遂有懷刑之懼，籌思不敢復往，但珍藏如意，以冀其尋。
    隔夕女郎果至，笑曰：「妾向以君為君子，不知其為寇盜也，」生曰：「有之。所以偶
不君子者，第望其如意耳。」乃攬體入懷，代解裙結。玉肌乍露，熱香四流，偎抱之間，覺
鼻息汗熏，無氣不馥。因曰：「僕固意卿為仙人，今益知不妄。幸蒙垂盼，緣在三生。但恐
杜蘭香之下嫁，終成離恨耳。」女笑曰：「君慮亦過。妾不過離魂之倩女，偶為情動耳。此
事宜要慎秘，恐是非之口捏造黑白，君不能生翼，妾不能乘風，則禍離更慘於好別矣。」生
然之，而終疑為仙，固詰姓氏，女曰：「既以妾為仙，仙人何必以姓名傳。」問：「嫗何
人？」曰：「此桑姥。妾少時受其露覆，故不與婢輩等。」遂起欲去，曰：「妾處耳目多，
不可久羈，蹈隙當復來。」臨別，索如意，曰：「此非妾物，乃玉版所遺。」問：「玉版為
誰？」曰：「妾叔妹也。」付鉤乃去。
    去後，衾枕皆染異香。從此三兩夜輒一至。生惑之不復思歸，而囊橐既空欲貨馬，女知
之，曰：「君以妾故，瀉囊質衣，情所不忍。又去代步，千餘里將何以歸？妾有私蓄，卿可
助裝。」生辭曰：「感卿情好，撫臆誓肌，不足論報；而又貪鄙以耗卿財，何以為人乎！」
女固強之，曰：「姑假君。」遂捉生臂至一桑樹下，指一石曰：「轉之！」生從之。又拔頭
上簪，刺土數十下，又曰：「爬之。」生又從之。則甕口已見。女探入，出白鏹近五十餘
兩，生把臂止之，不聽，又出數十鋌，生強分其半而後掩之。
    一夕謂生曰：「近日微有浮言，勢不可長，此不可不預謀也。」生驚曰：「且為奈何！
小生素迂謹，今為卿故，如寡婦之失守，不復能自主矣。一惟卿命，刀鋸斧鉞，亦所不遑顧
耳！」女謀偕亡，命生先歸，約會於洛。生治任旋里，擬先歸而後迎之；比至，則女郎車適
已至門。登堂朝家人，四鄰驚賀，而並不知其竊而逃也。生竊自危，女殊坦然，謂生曰：
「無論千里外非邏察所及，即或知之，妾世家女，卓王孫當無如長卿何也。」
    生弟大器，年十七，女顧之曰：「是有慧根，前程尤勝於君。」完婚有期，妻忽夭殞。
女曰：「妾妹玉版，君固嘗窺見之，貌頗不惡，年亦相若，作夫婦可稱佳偶。」生請作伐，
女曰：「是亦何難。」生曰：「何術？」曰：「妹與妾最相善。兩馬駕輕車，費一嫗之往返
耳。」生恐前情發，不敢從其謀，女曰：「不妨。」即命桑嫗遣車去。數日至曹。將近裡
門，婢下車，使御者止而候於途，乘夜入裡。良久偕女子來，登車遂發。昏暮即宿車中，五
更復行。女郎計其時日，使大器盛服而迎之。五十里許乃相遇，御輪而歸；鼓吹花燭，起拜
成禮。由此兄弟皆得美婦，而家又日富。
    一日有大寇數十騎突入第。生知有變，舉家登樓。寇入圍樓。生俯問：「有仇否？」答
云：「無仇。但有兩事相求：一則聞兩夫人世間所無，請賜一見；一則五十八人，各乞金五
百。」聚薪樓下，為縱火計以脅之。生允其索金之請，寇不滿志，欲焚樓，家人大恐。女欲
與玉版下樓，止之不聽。炫妝下階，未盡者三級，謂寇曰：「我姊妹皆仙媛，暫時一履塵
世，何畏寇盜！欲賜汝萬金，恐汝不敢受也。」寇眾一齊仰拜，喏聲「不敢」。姊妹欲退，
一寇曰：「此詐也！」女聞之，反身佇立，曰：「意欲何作，便早圖之！尚未晚也。」諸寇
相顧，默無一言。姊妹從容上樓而去。寇仰望無跡，哄然始散。
    後二年，姊妹各舉一子，始漸自言：「魏姓，母封曹國夫人。」生疑曹無魏姓世家，又
且大姓失女，何得置之不問？未敢窮詰，心竊怪之。遂托故復詣曹，入境諮訪，世族並無魏
姓。於是仍假館舊主人，忽見壁上有贈曹國夫人詩，頗涉駭異，因詰主人。主人笑，即請往
觀曹夫人，至則牡丹一本，高與簷等。問所由名，則以其花為曹第一，故同人戲封之。問其
「何種」？曰：「葛巾紫也。」愈駭，遂疑女為花妖。既歸不敢質言，但述贈夫人詩以覘
之。女蹙然變色，遽出呼玉版抱兒至，謂生曰：「三年前感君見思，遂呈身相報；今見猜
疑，何可復聚！」因與玉版皆舉兒遙擲之，兒墮地並沒。生方驚顧，則二女俱渺矣。悔恨不
已。後數日，墮兒處生壯丹二株，一夜徑尺，當年而花，一紫一白，朵大如盤，較尋常之葛
巾、玉版，瓣尤繁碎。數年茂蔭成叢，移分他所，更變異種，莫能識其名。自此牡丹之盛，
洛下無雙焉。
    異史氏曰：「懷之專一，鬼神可通，偏反者亦不可謂無情也。少府寂寞，以花當夫人；
況真能解語，何必力窮其原哉？惜常生之未達也！」

卷十一 
 
馮木匠 黃英 書癡 齊天大聖 青蛙神 任秀 晚霞 白秋練 王者 某甲 衢州三怪 拆樓人 大蠍 
陳雲犧 司札吏 蚰蜓 司訓 黑鬼 織成 竹青 段氏 狐女 張氏婦 於子游 男妾 汪可受 
牛犢 王大 樂仲 香玉 三仙 鬼隸 王十 大男 外國人 韋公子 石清虛 曾友於 嘉平公子 

馮木匠

    撫軍周有德，改創故藩邸為部院衙署。時方鳩工，有木作匠馮明寰直宿其中。夜方就
寢，忽見紋窗半開，月明如晝。遙望短垣上立一紅雞，注目間，雞已飛搶至地。俄一少女，
露半身來相窺。馮疑為同輩所私；靜聽之，眾已熟眠。私心怔忡，竊望其誤投也。少間女果
越窗過，逕已入懷。馮喜，默不一言。歡畢，女亦遂去。自此夜夜至。初猶自隱，後遂明
告。女曰：「我非誤就，敬相投耳。」兩人情日密。既而工滿，馮欲歸，女已候於曠野。馮
所居村離郡固不甚遠，女遂從去。既入室，家人皆莫之睹，馮始知其非人。迨數月，精神漸
減，心益懼，延師鎮驅，卒無少驗。一夜女艷妝來，向馮曰：「世緣俱有定數：當來推不
去，當去亦挽不住。今與子別矣。」遂去。

黃英

    馬子才，順天人。世好菊，至才尤甚，聞有佳種必購之，千里不憚。一日有金陵客寓其
家，自言其中表親有一二種，為北方所無。馬欣動，即刻治裝，從客至金陵。客多方為之營
求，得兩芽，裹藏如寶。
    歸至中途，遇一少年，跨蹇從油碧車，丰姿灑落。漸近與語，少年自言：「陶姓。」談
言騷雅。因問馬所自來，實告之。少年曰：「種無不佳，培溉在人。」因與論藝菊之法。馬
大悅，問：「將何往？」答云：「姊厭金陵，欲卜居於河朔耳。」馬欣然曰：「僕雖固貧，
茅廬可以寄榻。不嫌荒陋，無煩他適。」陶趨車前向姊咨稟，車中人推簾語，乃二十許絕世
美人也。顧弟言：「屋不厭卑，而院宜得廣。」馬代諾之，遂與俱歸。第南有荒圃，僅小室
三四椽，陶喜居之。日過北院為馬治菊，菊已枯，拔根再植之，無不活。然家清貧，陶日與
馬共飲食，而察其家似不舉火。馬妻呂，亦愛陶姊，不時以升斗饋恤之。陶姊小字黃英，雅
善談，輒過呂所，與共紉績。陶一日謂馬曰：「君家固不豐，僕日以口腹累知交，胡可為
常！為今計，賣菊亦足謀生。」馬素介，聞陶言，甚鄙之，曰：「僕以君風流雅士，當能安
貧；今作是論，則以東籬為市井，有辱黃花矣。」陶笑曰：「自食其力不為貪，販花為業不
為俗。人固不可苟求富，然亦不必務求貧也。」馬不語，陶起而出。自是馬所棄殘枝劣種，
陶悉掇拾而去。由此不復就馬寢食，招之始一至。未幾菊將開，聞其門囂喧如市。怪之，過
而窺焉，見市人買花者，車載肩負，道相屬也。其花皆異種，目所未睹。心厭其貪，欲與
絕；而又恨其私秘佳種，遂款其扉，將就消讓。陶出，握手曳入。見荒庭半畝皆菊畦，數椽
之外無曠土。斸去者，則折別枝插補之；其蓓蕾在畦者，罔不佳妙，而細認之，盡皆向所拔
棄也。陶入室，出酒饌，設席畦側，曰：「僕貧不能守清戒，連朝幸得微資，頗足供醉。」
少間，房中呼「三郎」，陶諾而去。俄獻佳餚，烹飪良精。因問：「貴姊胡以不字？」答
云：「時未至。」問：「何時？」曰：「四十三月。」又詰：「何說？」但笑不言，盡歡始
散。過宿又詣之，新插者已盈尺矣。大奇之，苦求其術，陶曰：「此固非可言傳；且君不以
謀生，焉用此？」又數日，門庭略寂，陶乃以蒲席包菊，捆載數車而去。逾歲，春將半，始
載南中異卉而歸，於都中設花肆，十日盡售，復歸藝菊。問之去年買花者，留其根，次年盡
變而劣，乃復購於陶。
    陶由此日富。一年增捨，二年起夏屋。興作從心，更不謀諸主人。漸而舊日花畦，盡為
廊捨。更於牆外買田一區，築墉四周，悉種菊。至秋載花去，春盡不歸。而馬妻病卒。意屬
黃英，微使人風示之。黃英微笑，意似允許，惟專候陶歸而已。年餘陶竟不至。黃英課僕種
菊，一如陶。得金益合商賈，村外治膏田二十頃，甲第益壯。忽有客自東粵來，寄陶生函
信，發之，則囑姊歸馬。考其寄書之日，即馬妻死之日；回憶國中之飲，適四十三月也，大
奇之。以書示英，請問「致聘何所」。英辭不受采。又以故居陋，欲使就南第居，若贅焉。
馬不可，擇日行親迎禮。
    黃英既適馬，於間壁開扉通南第，日過課其僕。馬恥以妻富，恆囑黃英作南北籍，以防
淆亂。而家所需，黃英輒取諸南第。不半歲，家中觸類皆陶家物。馬立遣人一一繼還之，戒
勿復取。未浹旬又雜之。凡數更，馬不勝煩。黃英笑曰：「陳仲子毋乃勞乎？」馬慚，不復
稽，一切聽諸黃英。鳩工庀料，土木大作，馬不能禁。經數月，樓舍連垣，兩第竟合為一，
不分疆界矣。然遵馬教，閉門不復業菊，而享用過於世家。馬不自安，曰：「僕三十年清
德，為卿所累。今視息人間，徒依裙帶而食，真無一毫丈夫氣矣。人皆祝富，我但祝窮
耳！」黃英曰：「妾非貪鄙；但不少致豐盈，遂令千載下人，謂淵明貧賤骨，百世不能發
跡，故聊為我家彭澤解嘲耳。然貧者願富為難，富者求貧固亦甚易。床頭金任君揮去之，妾
不靳也。」馬曰：「捐他人之金，抑亦良丑。」英曰：「君不願富，妾亦不能貧也。無已，
析君居：清者自清，濁者自濁，何害？」乃於園中築茅茨，擇美婢往侍馬。馬安之。然過數
日，苦念黃英。招之不肯至，不得已反就之。隔宿輒至以為常。黃英笑曰：「東食西宿，廉
者當不如是。」馬亦自笑無以對，遂復合居如初。
    會馬以事客金陵，適逢菊秋。早過花肆，見肆中盆列甚繁，款朵佳勝、心動，疑類陶
制。少間主人出，果陶也。喜極，具道契闊，遂止宿焉。要之歸，陶曰：「金陵吾故土，將
婚於是。積有薄資，煩寄吾姊。我歲杪當暫去。」馬不聽，請之益苦。且曰：「家幸充盈，
但可坐享，無須復賈。」坐肆中，使僕代論價，廉其直，數日盡售。逼促囊裝，賃舟遂北，
入門，則姊已除捨，床榻裀褥皆設，若預知弟也歸者。陶自歸，解裝課役，大修亭園，惟日
與馬共棋酒，更不復結一客。為之擇婚，辭不願。姊遣二婢侍其寢處，居三四年中一女。陶
飲素豪，從不見其沉醉。有友人曾生，量亦無對。適過馬，馬使與陶相較飲。二人縱飲甚
歡，相得恨晚。自辰以迄四漏，計各盡百壺。曾爛醉如泥，沉睡座間。陶起歸寢，出門踐菊
畦，玉山傾倒，委衣於側，即地化為菊，高如人；花十餘朵，皆大如拳。馬駭絕，告黃英。
英急往，拔置地上，曰：「胡醉至此！」覆以衣，要馬俱去，戒勿視。既明而往，則陶臥畦
邊。馬乃悟姊弟皆菊精也，益敬愛之。而陶自露跡，飲益放，恆自折柬招曾，因與莫逆。值
花朝，曾乃造訪，以兩僕舁藥浸白酒一罈，約與共盡。壇將竭，二人猶未甚醉。馬潛以一瓶
續入之，二人又盡之。曾醉已憊，諸僕負之以去。陶臥地，又化為菊。馬見慣不驚，如法拔
之，守其旁以觀其變。久之，葉益憔悴。大懼，始告黃英。英聞駭曰：「殺吾弟矣！」奔視
之，根株已枯。痛絕，掐其梗，埋盆中，攜入閨中，日灌溉之。馬悔恨欲絕，甚怨曾。越數
日，聞曾已醉死矣。盆中花漸萌，九月既開，短干粉朵，嗅之有酒香，名之「醉陶」，澆以
酒則茂。後女長成，嫁於世家。黃英終老、亦無他異。
    異史氏曰：「青山白雲人，遂以醉死，世盡惜之，而未必不自以為快也。植此種於庭
中，如見良友，如見麗人，不可不物色之也。

書癡

    彭城郎玉柱，其先世官至太守，居官廉，得俸不治生產，積書盈屋。至玉柱尤癡。家苦
貧，無物不鬻，惟父藏書，一卷不忍置。父在時，曾書《勸學篇》粘其座右，郎日諷誦；又
幛以素紗，惟恐磨滅。非為干祿，實信書中真有金粟。晝夜研讀，無問寒暑。年二十餘，不
求婚朽，冀卷中麗人自至。見賓親不知溫涼，三數語後，則誦聲大作，客逡巡自去。每文宗
臨試，輒首拔之，而苦不得售。
    一日方讀，忽大風飄捲去。急逐之，踏地陷足；探之，穴有腐草；掘之，乃古人窖粟，
配敗已成糞土。雖不可食，而益信「千鍾」之說不妄，讀益力。一日梯登高架，於亂卷中得
金輦徑尺，大喜，以為「金屋」之驗。出以示人，則鍍金而非真金。心竊怨古人之誑己也。
居無何，有父同年，觀察是道，性好佛。或勸郎獻輦為佛龕。觀察大悅，贈金三百、馬二
匹。郎喜，以為金屋、車馬皆有驗，因益刻苦。然行年已三十矣。或勸其娶，曰：「『書中
自有顏如玉』，我何憂無美妻乎？」又讀二三年，迄無效，人鹹揶揄之。時民間訛言天上織
女私逃。或戲郎：「天孫竊奔，蓋為君也。」郎知其戲，置不辯。
    一夕讀《漢書》至八卷，卷將半，見紗剪美人夾藏其中。駭曰：「書中顏如玉，其以此
驗之耶？」心悵然自失。而細視美人，眉目如生；背隱隱有細字云：「織女。」大異之。日
置捲上，反覆瞻玩，至忘食寢。一日方注目間，美人忽折腰起，坐捲上微笑。郎驚絕，伏拜
案下。既起，已盈尺矣。益駭，又叩之。下幾亭亭，宛然絕代之姝。拜問：「何神？」美人
笑曰：「妾顏氏，字如玉，君固相知已久。日垂青盼，脫不一至，恐千載下無復有篤信古人
者。」郎喜，遂與寢處。然枕席間親愛倍至，而不知為人。
    每讀必使女坐其側。女戒勿讀，不聽；女曰：「君所以不能騰達者，徒以讀耳。試觀春
秋榜上，讀如君者幾人？若不聽，妾行去矣。」郎暫從之。少頃忘其教，吟誦復起。逾刻索
女，不知所在。神志喪失，囑而禱之，殊無影跡。忽憶女所隱處，取《漢書》細檢之，直至
舊處，果得之。呼之不動，伏以哀祝。女乃下曰：「君再不聽，當相永絕！」因使治棋枰、
樗蒲之具，日與遨戲。而郎意殊不屬。覷女不在，則竊卷流覽。恐為女覺，陰取《漢書》第
八卷，雜混他所以迷之。一日讀酣，女至竟不之覺；忽睹之，急掩卷而女已亡矣。大懼，冥
搜諸卷、渺不可得；既，仍於《漢書》八卷中得之，頁數不爽。因再拜祝，矢不復讀。
    女乃下，與之弈，曰：「三日不工，當復去。」至三日，忽一局贏女二子。女乃喜，授
以絃索，限五日工一曲。郎手營目注，無暇他及；久之隨手應節，不覺鼓舞。女乃日與飲
博，郎遂樂而忘讀，女又縱之出門，使結客，由此倜儻之名暴著。女曰：「子可以出而試
矣。」
    郎一夜謂女曰：「凡人男女同居則生子；今與卿居久，何不然也？」女笑曰：「君日讀
書，妾固謂無益。今即夫婦一章，尚未了悟，枕席二字有工夫。」郎驚問：「何工夫？」女
笑不言。少間潛迎就之。郎樂極曰：「我不意夫婦之樂，有不可言傳者。」於是逢人輒道，
無有不掩口者。女知而責之，郎曰：「鑽穴逾隙者始不可以告人，天倫之樂人所皆有，何諱
焉？」過八九月，女果舉一男，買媼撫字之。
    一日，謂郎曰：「妾從君二年，業生子，可以別矣。久恐為君禍，悔之已晚。」郎聞言
泣下，伏不起，曰：「卿不念呱呱者耶？」女亦淒然，良久曰：「必欲妾留，當舉架上書盡
散之。」郎曰：「此卿故鄉，乃僕性命，何出此言！」女不之強，曰：「妾亦知其有數，不
得不預告耳。」先是，親族或窺見女，無不駭絕，而又未聞其締姻何家，共詰之。郎不能作
偽語，但默不言。人益疑，郵傳幾遍，聞於邑宰史公。史，閩人，少年進士。聞聲傾動，竊
欲一睹麗容，因而拘郎與女。女聞知遁匿無跡。宰怒，收郎，斥革衣衿，梏械備加，務得女
所自往。郎垂死無一言。械其婢，略得道其彷彿。宰以為妖，命駕親臨其家。見書卷盈屋，
多不勝搜，乃焚之庭中，煙結不散，瞑若陰霾。
    郎既釋，遠求父門入書，得從辨復。是年秋捷，次年舉進士。而銜恨切於骨髓。為顏如
玉之位，朝夕而祝曰：「卿如有靈，當佑我官於閩。」後果以直指巡閩。居三月，訪史惡
款，籍其家。時有中表為司理，逼納愛妾，託言買婢寄署中。案既結，郎即日自劾，取妾而
歸。
    異史氏曰：「天下之物，積則招妒，好則生魔，女之妖書之魔也。事近怪誕，治之未為
不可；而祖龍之虐不已慘乎！其存心之私，更宜得怨毒之報也。嗚呼！何怪哉！」

齊天大聖

    許盛，兗人。從兄成賈於閩，貨未居積。客言大聖靈著，將禱諸祠。盛未知大聖何神，
與兄俱往。至則殿閣連蔓，窮極弘麗。入殿瞻仰，神猴首人身，蓋齊天大聖孫悟空雲。諸客
肅然起敬，無敢有惰容。盛素剛直，竊笑世俗之陋。眾焚奠叩祝，盛潛去之。既歸，兄責其
慢。盛曰：「孫悟空乃丘翁之寓言，何遂誠信如此？如其有神，刀槊雷霆，余自受之！」逆
旅主人聞呼大聖名，皆搖手失色，若恐大聖聞。盛見其狀，益嘩辨之，聽者皆掩耳而走。
    至夜盛果病，頭痛大作。或勸詣祠謝，盛不聽。未幾頭小愈，股又痛，竟夜生巨疽，連
足盡腫，寢食俱廢。兄代禱迄無驗；或言：神譴須自祝，盛卒不信。月餘瘡漸斂，而又一疽
生，其痛倍苦。醫來，以刀割腐肉，血溢盈碗；恐人神其詞，故忍而不呻。又月餘始就平
復。而兄又大病。盛曰：「何如矣！敬神者亦復如是，足征余之疾非由悟空也。」兄聞其
言，益恚，謂神遷怒，責弟不為代禱。盛曰：「兄弟猶手足。前日支體糜爛而不之禱；今豈
以手足之病，而易吾守乎？」但為延醫銼藥，而不從其禱。藥下，兄暴斃。
    盛慘痛結於心腹，買棺殮兄已，投祠指神而數之曰：「兄病，謂汝遷怒，使我不能自
白。倘爾有神，當今死者復生。余即北面稱弟子，不敢有異詞；不然，當以汝處三清之法，
還處汝身，亦以破吾兄地下之惑。」至夜夢一人招之去，入大聖祠，仰見大聖有怒色，責之
曰：「因汝無狀，以菩薩刀穿汝脛股；猶不自悔，嘖有煩言。本宜送拔舌獄，念汝一念剛
鯁，姑置宥赦。汝兄病，乃汝以庸醫夭其壽數，與人何尤？今不少施法力，益令狂妄者引為
口實。」乃命青衣使請命於閻羅。青衣曰：「三日後鬼籍已報天庭，恐難為力。」神取方
版，命筆不知何詞，使青衣執之而去。良久乃返。成與俱來，並跪堂上。神問：「何遲？」
青衣曰：「閻魔不敢擅專，又持大聖旨上咨斗宿，是以來遲。」盛趨上拜謝神恩。神曰：
「可速與兄俱去。若能向善，當為汝福。」兄弟悲喜，相將俱歸。醒而異之。急起，啟材視
之，兄果已蘇，扶出，極感大聖力。盛由此誠服信奉，更倍於流俗。而兄弟資本，病中已耗
其半；兄又未健，相對長愁。
    一日偶游郊郭，忽一褐衣人相之曰：「子何憂也？」盛方苦無所訴，因而備述其遭。褐
衣人曰：「有一佳境，暫往瞻矚，亦足破悶。」問：「何所？」但云：「不遠。」從之。出
郭半里許，褐衣人曰：「予有小術，頃刻可到。」因命以兩手抱腰，略一點頭，遂覺雲生足
下，騰踔而上，不知幾百由旬。盛大懼，閉目不敢少啟。頃之曰：「至矣。」忽見琉璃世
界，光明異色，訝問：「何處？」曰：「天宮也。」信步而行，上上益高。遙見一臾，喜
曰：「適遇此老，子之福也！」舉手相揖。臾邀過詣其所，烹茗獻客；止兩盞，殊不及盛。
褐衣人曰：「此吾弟子，千里行賈，敬造仙署，求少贈饋。」臾命僮出白石一柈，狀類雀
卵，瑩澈如冰，使盛自取之。盛念攜歸可作酒枚，遂取其六。褐衣人以為過廉，代取六枚付
盛並裹之。囑納腰橐，拱手曰：「足矣。」辭臾出，仍令附體而下，俄頃及地。盛稽首請示
仙號，笑曰：「適即所謂斤斗雲也。」盛恍然悟為大聖，又求祐護。曰：「適所會財星，賜
利十二分，何須多求。」盛又拜之，起視已渺。
    既歸，喜而告兄。解取共視，則融入腰橐矣。後輦貨而歸，其利倍蓰。自此屢至閩必禱
大聖。他人之禱時不甚驗，盛所求無不應者。
    異史氏曰：「昔士人過寺，畫琵琶於壁而去；比返，則其靈大著，香火相屬焉。天下事
固不必實有其人，人靈之則既靈焉矣。何以故？人心所聚，而物或托焉耳。若盛之方鯁，固
宜得神明之祐，豈真耳內繡針，毫毛能變，足下觔斗，碧落可升哉！卒為邪惑，亦其見之不
真也。」

青蛙神

    江漢之間，俗事蛙神最虔。祠中蛙不知幾百千萬，有大如籠者。或犯神怒，家中輒有異
兆；蛙游几榻，甚或攀緣滑壁，其狀不一，此家當凶。人則大恐，斬牲禳禱之，神喜則已。
    楚有薛昆生者，幼惠，美姿容。六七歲時，有青衣媼至其家，自稱神使，坐致神意，願
以女下嫁昆生。薛翁性樸拙，雅不欲，辭以兒幼。雖固卻之，而亦未敢議婚他姓。遲數年昆
生漸長，委禽於姜氏。神告姜曰：「薛昆生吾婿也，何得近禁臠！」姜懼，反其儀。薛翁憂
之，潔牲往禱，自言不敢與神相匹偶。祝已，見餚酒中皆有巨蛆浮出，蠢然擾動，傾棄謝罪
而歸。心益懼，亦姑聽之。
    一日昆生在途，有使者迎宣神命，苦邀移趾。不得已，從與俱往。入一朱門，樓閣華
好。有臾坐堂上，類七八十歲人。昆生伏謁，臾命曳起之，賜坐案旁。少間婢媼集視，紛紜
滿側。臾顧曰：「人言薛郎至矣。」數婢奔去。移時一媼率女郎出，年十六七，麗絕無儔。
臾指曰：「此小女十娘，自謂與君可稱佳偶，君家尊乃以異類見拒。此自百年事，父母止主
其半，是在君耳。」昆生目注十娘，心愛好之，默然不言。媼曰：「我固知郎意良佳。請先
歸，當即送十娘往也。」昆生曰：「諾。」趨歸告翁。翁倉遽無所為計，乃授之詞，使返謝
之，昆生不肯行。方消讓間，輿已在門，青衣成群，而十娘入矣。上堂朝見翁姑，見之皆
喜。即夕合巹，琴瑟甚諧。由此沖翁神媼時降其家。視其衣，赤為喜，白為財，必見，以故
家日興。自婚於神，門堂藩溷皆蛙，人無敢詬蹴之。惟昆生少年任性，喜則忌，怒則踐斃，
不甚愛惜。十娘雖謙馴，但含怒，頗不善昆生所為；而昆生不以十娘故斂抑之。十娘語侵昆
生，昆生怒曰：「豈以汝家翁媼能禍人耶？大丈夫何畏蛙也！」十娘甚諱言「蛙」，聞之恚
甚，曰：「自妾入門為汝家婦，田增粟，賈增價，亦復不少。今老幼皆已溫飽，遂於鴞鳥生
翼，欲啄母睛耶！」昆生益憤曰：「吾正嫌所增污穢，不堪貽子孫。請不如早別，」遂逐十
娘，翁媼既聞之，十娘已去。呵昆生，使急往追復之。昆生盛氣不屈。至夜母子俱病，郁冒
不食。翁懼，負荊於祠，詞義殷切。過三日病尋愈。十娘已自至，夫妻歡好如初。
    十娘日輒凝妝坐，不操女紅，昆生衣履一委諸母。母一日忿曰：「兒既娶，仍累媼！人
家婦事姑，我家姑事婦！」十娘適聞之，負氣登堂曰：「兒婦朝侍食，暮問寢，事姑者，其
道如何？所短者，不能吝佣錢自作苦耳。」母無言，慚沮自哭。昆生入見母涕痕，詰得故，
怒責十娘。十娘執辨不相屈。昆生曰：「娶妻不能承歡，不如勿有！便觸老蛙怒，不過橫災
死耳！」復出十娘。十娘亦怒，出門徑去。次日居捨災，延燒數屋，几案床榻，悉為煨燼。
昆生怒，詣祠責數曰：「養女不能奉翁姑，略無庭訓，而曲護其短！神者至公，有教人畏婦
者耶！且盎盂相敲，皆臣所為，無所涉於父母。刀鋸斧鉞，即加臣身；如其不然，我亦焚汝
居室，聊以相報。」言已，負薪殿下，爇火欲舉。居人集而哀之，始憤而歸。父母聞之，大
懼失色。至夜神示夢於近村，使為婿家營宅。及明繼材鳩工，共為昆生建造，辭之不肯；日
數百人相屬於道，不數日第捨一新，床幕器具悉備焉。修除甫竟，十娘已至，登堂謝過，言
詞溫婉。轉身向昆生展笑，舉家變怨為喜。自此十娘性益和，居二年無間言。
    十娘最惡蛇，昆生戲函小蛇，紿使啟之。十娘變色，詬昆生。昆生亦轉笑生嗔，惡相
抵。十娘曰：「今番不待相迫逐，請自此絕。」遂出門去。薛翁大恐，杖昆生，請罪於神。
幸不禍之，亦寂無音。積有年餘，昆生懷念十娘，頗自悔，竊詣神所哀十娘，迄無聲應。未
幾，聞神以十娘字袁氏，中心失望，因亦求婚他族；而歷相數家，並無如十娘者，於是益思
十娘。往探袁氏，則已堊壁滌庭，候魚軒矣。心愧憤不能自已，廢食成疾。父母憂皇，不知
所處。
    忽昏憒中有人撫之曰：「大丈夫頻欲斷絕，又作此態！」開目則十娘也。喜極，躍起
曰：「卿何來？」十娘曰：「以輕薄人相待之禮，止宜從父命，另醮而去。固久受袁家采
幣，妾千思萬思而不忍也。卜吉已在今夕，父又無顏反幣，妾親攜而置之矣。適出門，父走
送曰：『癡婢！不聽吾言，後受薛家凌虐，縱死亦勿歸也！』」昆生感其義，為之流涕。家
人皆喜，奔告翁媼。媼聞之，不待往朝，奔入子捨，執手嗚泣。由此昆生亦老成，不作惡
虐，於是情好益篤。十娘曰：「妾向以君儇薄，未必遂能相白首，故不欲留孽根於人世；今
已靡他，妾將生子。」居無何，神翁神媼著朱袍，降臨其家。次日十娘臨蓐，一舉兩男。
    由此往來無間。居民或犯神怒，輒先求昆生；乃使婦女輩盛妝入閨，朝拜十娘，十娘笑
則解。薛氏苗裔甚繁，人名之「薛蛙子家」。近人不敢呼，遠人則呼之。
    青蛙神，往往托諸巫以為言。巫能察神嗔喜：告諸信士曰「喜矣」，神則至；「怒
矣」，婦子坐愁歎，有廢餐者。流俗然哉？抑神實靈，非盡妄也？
    有富賈周某性吝嗇。會居人斂金修關聖祠，貧富皆與有力，獨週一毛所不肯拔。久之工
不就，首事者無所為謀。適眾賽蛙神，巫忽言：「周將軍倉命小神司募政，其取簿籍來。」
眾從之。巫曰：「已捐者不復強，未捐者量力自注。」眾唯唯敬聽，各注已。巫視曰：「周
某在此否？」周方混跡其後，惟恐神知，聞之失色，次且而前。巫指籍曰：「注金百。」周
益窘，巫怒曰：「淫債尚酬二百，況好事耶！」蓋周私一婦，為夫掩執，以金二百自贖，故
訐之也。周益慚懼，不得已，如命注之。
    既歸告妻，妻曰：「此巫之詐耳。」巫屢索，卒不與。一日方晝寢，忽聞門外如牛喘。
視之則，巨蛙，室門僅容其身，步履蹇緩，塞兩扉而入。既入轉身臥，以閾承頷，舉家盡
驚。周曰：「此必討募金也。」焚香而祝，願先納三十，其餘以次繼送，蛙不動；請納五
十，身忽一縮小尺許；又加二十益縮如斗；請全納，縮如拳，從容出，入牆罅而去。周急以
五十金送監造所，人皆異之，周亦不言其故。積數日，巫又言：「周某欠金五十，何不催
並？」周聞之，懼，又送十金，意將以次完結。一日夫婦方食，蛙又至，如前狀，目作怒。
少間登其床，床搖撼欲傾；加喙於枕而眠，腹隆起如臥牛，四隅皆滿。周懼，即完百數與
之。驗之，仍不少動。半日間小蛙漸集，次日益多，穴倉登榻，無處不至；大於碗者，升灶
啜蠅，糜爛釜中，以致穢不可食；至三日庭中蠢蠢，更無隙地。一家皇駭，不知計之所出。
不得已，請教於巫。巫曰：「此必少之也。」遂祝之，益以二十首始舉；又益之起一足；直
至百金，四足盡起，下床出門，狼犺數步，復返身臥門內。周懼，問巫。巫揣其意，欲周即
解囊。周無奈何，如數付巫，蛙乃行，數步外身暴縮，雜眾蛙中，不可辨認，紛紛然亦漸散
矣。
    祠既成，開光祭賽，更有所需。巫忽指首事者曰：「某宜出如干數。共十五人，止遺二
人。眾祝曰：「吾等與某某，已同捐過。」巫曰：「我不以貧富為有無，但以汝等所侵漁之
數為多寡。此等金錢，不可自肥，恐有橫災飛禍。念汝等首事勤勞，故代汝消之也。除某某
廉正無苟且外，即我家巫，我亦不少私之，便令先出，以為眾倡。」即奔入家，搜括箱櫝。
妻問之亦不答，盡卷囊蓄而出，告眾曰：「某私克銀八兩，今使傾橐。」與眾衡之，秤得六
兩余，使人志之。眾愕然，不敢置辯，悉如數納入。巫過此茫不自知；或告之，大慚，質衣
以盈之。惟二人虧其數，事既畢，一人病月餘，一人患疔尰，醫藥之費，浮於所欠，人以為
私克之報雲。
    異史氏曰：「老蛙司募，無不可與為善之人，其勝刺釘拖索者不既多乎？又發監守之盜
而消其災，則其現威猛，正其行慈悲也。神矣！」

任秀

    任建之，魚台人。販氈裘為業，竭資赴陝。途中逢一人。自言：「申竹亭，宿遷人。」
話言投契，盟為昆弟，行止與俱。至陝，任病不起，申善視之，積十餘日，疾大漸。謂申
曰：「吾家故無恆產，八口衣食皆恃一人犯霜露。今不幸殂謝異域。君，我手足也，兩千里
外，更有誰何！囊金二百餘金，一半君自取之，為我小備殮具，剩者可助資斧；其半寄吾妻
子，俾輦吾櫬而歸。如肯攜殘骸旋故里，剛裝資勿計矣。」乃扶枕為書付申，至夕而卒。申
以五六金為市薄材，殮已。主人催其移槥，申托尋寺觀，竟遁不返。任家年餘方得確耗。
    任子秀，年十七，方從師讀，由此廢學，欲往尋父柩。母憐其幼，秀哀涕欲死，遂典資
治任，俾老僕佐之行，半年始還。殯後家貧如洗。幸秀聰穎，釋服，入魚台泮。而佻達喜
博，母教戒綦嚴，卒不改。一日文宗案臨，試居四等。母憤泣不食，秀慚懼，對母自矢。於
是閉戶年餘，遂以優等食餼。母勸令設帳，而人終以其蕩無檢幅，鹹誚薄之。
    有表叔張某賈京師，勸赴都，願攜與俱，不耗其資。秀喜從之。至臨清，泊舟關外。時
鹽航艤集，帆檣如林。臥後，聞水聲人聲，聒耳不寐。更既靜，忽聞鄰舟骰聲清越，入耳縈
心，不覺舊技復癢。竊聽諸客，皆已酣寢，囊中自備千文，思欲過舟一戲。潛起解囊，捉錢
踟躕，回思母訓，即復束置。既睡，心怔沖苦不得眠；又起又解，如是者三。興勃發，不可
復忍，攜錢徑去。至鄰舟，則見兩人對賭，錢注豐美。置錢几上，即求入局。二人喜，即與
共擲。秀大勝。一客錢盡，即以巨金質舟主，漸以十餘貫作孤注。賭方酣，又有一人登舟
來，眈視良久，亦傾囊出百金質主人，入局共博。張中夜醒，覺秀不在舟，聞骰聲，心知
之，因詣鄰舟，欲撓沮之。至，則秀胯側積資如山，乃不復言，負錢數千而返。呼諸客並
起，往來移運，尚存十餘千。未幾三客俱敗，一舟之錢盡空。客欲賭金，而秀欲已盈，故托
非錢不博以難之。張在側，又促逼令歸。三客燥急。舟主利其盆頭，轉貸他舟，得百餘千。
客得錢，賭更豪，無何又盡歸秀。
    天已曙，放曉關矣，共運資而返。三客已去。主人視所質二百餘金，盡箔灰耳。大驚，
尋至秀舟，告以故，欲取償於秀，及問裡居、姓名，知為建之之子，縮頸羞汗而退。過訪榜
人，乃知主人即申竹亭也。秀至陝時，亦頗聞其姓字；至此鬼已報之，故不復追其前卻矣。
乃以資與張合業而北，終歲獲息倍蓰。遂援例入監。益權子母，十年間財雄一方。

晚霞

    五月五日，吳越有斗龍舟之戲：刳木為龍，繪鱗甲，飾以金碧；上為雕甍朱檻，帆旌皆
以錦繡。舟末為龍尾高丈餘，以布索引木板下垂。有童坐板上，顛倒滾跌，作諸巧劇。下臨
江水，險危欲墮。故其購是童也，先以金啖其父母，預調馴之，墮水而死勿悔也。吳門則載
美姬，較不同耳。
    鎮江有蔣氏童阿端，方七歲。便捷奇巧莫能過，聲價益起，十六歲猶用之。至金山下墮
水死。蔣媼止此子，哀鳴而已。阿端不自知死，有兩人導去，見水中別有天地；回視則流波
四繞，屹如壁立。俄入宮殿，見一人兜牟坐。兩人曰：「此龍窩君也。」便使拜伏，龍窩君
顏色和霽，曰：「阿端伎巧可入柳條部。」遂引至一所，廣殿四合。趨上東廊，有諸少年出
與為禮，率十三四歲。即有老嫗來，眾呼解姥。坐令獻技。已，乃教以「錢塘飛霆」之舞，
「洞庭和風」之樂。但聞鼓鉦喤聒，諸院皆響；既而諸院皆息。姥恐阿端不能即嫻，獨絮絮
調撥之；而阿端一過殊已了了。姥喜曰：「得此兒，不讓晚霞矣！」
    明日龍窩君按部，諸部畢集。首按「夜叉部」，鬼面魚服，鳴大鉦，圍四尺許，鼓可四
人合抱之，聲如巨霆，叫噪不復可聞。舞起則巨濤洶湧，橫流空際，時墮一點大如盆，著地
消滅。龍窩君急止之，命進「乳鶯部」，皆二八姝麗，笙樂細作，一時清風習習，波聲俱
靜，水漸凝如水晶世界，上下通明。按畢，俱退立西墀下。次按「燕子部」，皆垂髫人。內
一女郎，年十四五已來，振袖傾鬟，作「散花舞」；翩翩翔起，衿袖襪履間，皆出五色花
朵，隨風颺下，飄泊滿庭。舞畢，隨其部亦下西墀。阿端旁睨，雅愛好之，問之同部，即晚
霞也。無何，喚「柳條部」。龍窩君特試阿端。端作前舞，喜怒隨腔，俯仰中節。龍窩君嘉
其惠悟，賜五文褲褶，魚須金束髮，上嵌夜光珠。阿端拜賜下，亦趨西墀，各守其伍。端於
眾中遙注晚霞，晚霞亦遙注之。少間，端逡巡出部而北，晚霞亦漸出部而南，相去數武，而
法嚴不敢亂部，相視神馳而已。既按「蛺蝶部」，童男女皆雙舞，身長短、年大小、服色黃
白，皆取諸同。諸部按畢，魚貫而出。「柳條」在「燕子部」後，端疾出部前，而晚霞已緩
滯在後。回首見端，故遺珊瑚釵，端急內袖中。
    既歸，凝思成疾，眠餐頓廢。解姥輒進甘旨，日三四省，撫摩殷切，病不少瘥。姥憂
之，罔所為計，曰：「吳江王壽期已促，且為奈何！」薄暮一童子來，坐榻上與語，自言：
「隸蛺蝶部。」從容問曰：「君病為晚霞否？」端驚問：「何知？」笑曰：「晚霞亦如君
耳。」端淒然起坐，便求方計。童問：「尚能步否？」答云：「勉強尚能自力。」童挽出，
南啟一戶，折而西，又辟雙扉。見蓮花數十畝，皆生平地上，葉大如席，花大如蓋，落瓣堆
梗下盈尺。童引入其中，曰：「姑坐此。」遂去。少時，一美人撥蓮花而入，則晚霞也。相
見驚喜，各道相思，略述生平。遂以石壓荷蓋令側，雅可幛蔽；又勻鋪蓮瓣而藉之，忻與狎
寢。既訂後約，日以夕陽為候，乃別。端歸，病亦尋愈。由此兩人日以會於蓮畝。
    過數日，隨龍窩君往壽吳江王。稱壽已，諸部悉歸，獨留晚霞及乳鶯部一人在宮中教
舞。數月更無音耗，端悵望若失。惟解姥日往來吳江府，端托晚霞為外妹，求攜去，冀一見
之。留吳江門下數日，宮禁嚴森，晚霞苦不得出，怏怏而返。積月餘，癡想欲絕。一日解姥
入，慼然相吊曰：「惜乎！晚霞投江矣！」端大駭，涕下不能自止。因毀冠裂服，藏金珠而
出，意欲相從俱死。但見江水若壁，以首力觸不得入。念欲復還，懼問冠服，罪將增重。意
計窮蹇，汗流浹踵。忽睹壁下有大樹一章，乃猱攀而上，漸至端杪，猛力躍墮，幸不沾濡，
而竟已浮水上。不意之中，恍睹人世，遂飄然泅去。移時得岸，少坐江濱，頓思老母，遂趁
舟而去。
    抵裡，四顧居廬，忽如隔世。次且至家，忽聞窗中有女子曰：「汝子來矣。」音聲甚似
晚霞。俄，與母俱出，果霞。斯時兩人喜勝於悲；而媼則悲疑驚喜，萬狀俱作矣。初，晚霞
在吳江，覺腹中震動，龍宮法禁嚴，恐旦夕身娩，橫遭撻楚，又不得一見阿端，但欲求死，
遂潛投江水。身泛起，沉浮波中，有客舟拯之，問其居裡。晚霞故吳名妓，溺水不得其屍，
自念□院不可復投，遂曰：「鎮江蔣氏，吾婿也。」客因代貫扁舟，送諸其家。蔣媼疑其錯
誤，女自言不誤，因以其情詳告媼。媼以其風格婉妙，頗愛悅之。第慮年太少，必非肯終寡
也者。而女孝謹，顧家中貧，便脫珍飾售數萬。媼察其志無他，良喜。然無子，恐一旦臨
蓐，不見信於戚里，以謀女。女曰：「母但得真孫，何必求人知。」媼亦安之。
    會端至，女喜不自已。媼亦疑兒不死；陰發兒塚，骸骨俱存，因以此詰端。端始爽然自
悟；然恐晚霞惡其非人，囑母勿復言。母然之。遂告同裡，以為當日所得非兒屍，然終慮其
不能生子。未幾竟舉一男，捉之無異常兒，始悅。久之，女漸覺阿端非人，乃曰：「胡不早
言！凡鬼衣龍宮衣，七七魂魄堅凝，生人不殊矣。若得宮中龍角膠，可以續骨節而生肌膚，
惜不早購之也。」
    端貨其珠，有賈胡出資百萬，家由此巨富。值母壽，夫妻歌舞稱觴，遂傳聞王邸。王欲
強奪晚霞。端懼，見王自陳：「夫婦皆鬼。」驗之無影而信，遂不之奪。但遣宮人就別院傳
其技。女以龜溺毀容，而後見之。教三月，終不能盡其技而去。

白秋練

    直隸有慕生，小字蟾宮，商人慕小寰之子。聰惠喜讀。年十六，翁以文業迂，使去而學
賈，從父至楚。每舟中無事，輒便吟誦。抵武昌，父留居逆旅，守其居積。生乘父出，執卷
哦詩，音節鏗鏹。輒見窗影憧憧，似有人竊聽之，而亦未之異也。
    一夕翁赴飲，久不歸，生吟益苦。有人徘徊窗外，月映甚悉。怪之，遽出窺覘，則十五
六傾城之姝。望見生，急避去。又二三日，載貨北旋，暮泊湖濱。父適他出，有媼入曰：
「郎君殺吾女矣！」生驚問之，答云：「妾白姓。有息女秋練，頗解文字。言在郡城，得聽
清吟，於今結念，至絕眠餐。意欲附為婚姻，不得復拒。」生心實愛好，第慮父嗔，因直以
情告。媼不實信，務要盟約。生不肯，媼怒曰：「人世姻好，有求委禽而不得者。今老身自
媒，反不見納，恥孰甚焉！請勿想北渡矣！」遂去。少間父歸，善其詞以告之，隱冀垂納。
而父以涉遠，又薄女子之懷春也，笑置之。
    泊舟處水深沒棹；夜忽沙磧擁起，舟滯不得動。湖中每歲客舟必有留住守洲者，至次年
桃花水溢，他貨未至，舟中物當百倍於原直也，以故翁未甚憂怪。獨計明歲南來，尚須揭
資，於是留子自歸。生竊喜，悔不詰媼居裡。日既暮，媼與一婢扶女郎至，展衣臥諸榻上，
向生曰：「人病至此，莫高枕作無事者！」遂去。生初聞而驚；移燈視女，則病態含嬌，秋
波自流。略致訊詰，嫣然微笑。生強其一語，曰：「『為郎憔悴卻羞郎』，可為妾詠。」生
狂喜，欲近就之，而憐其荏弱。探手於懷，接簻偯腹C女不覺歡然展謔，乃曰：「君為妾三
吟王建『羅衣葉葉』之作，病當愈。」生從其言。甫兩過，女攬衣起曰：「妾愈矣！」再
讀，則嬌顫相和。生神志益飛，遂滅燭共寢。女未曙已起，曰：「老母將至矣。」未幾媼果
至。見女凝妝歡坐，不覺欣慰；邀女去，女俯首不語。媼即自去，曰：「汝樂與郎君戲，亦
自任也。」於是生始研問居止。女曰：「妾與君不過傾蓋之交，婚嫁尚未可必，何須令知家
門。」然兩人互相愛悅，要誓良堅。
    女一夜早起挑燈，忽開卷淒然淚瑩，生起急問之。女曰：「阿翁行且至。我兩人事，妾
適以卷卜，展之得李益《江南曲》，詞意非祥。」生慰解之，曰：「首句『嫁得翟塘賈』，
即已大吉，何不祥之與有！」女乃少歡，起身作別曰：「暫請分手，天明則千人指視矣。」
生把臂哽咽，問：「好事如諧，何處可以相報？」曰：「妾常使人偵探之，諧否無不聞
也。」生將下舟送之，女力辭而去。無何慕果至。生漸吐其情，父疑其招妓，怒加詬厲。細
審舟中財物，並無虧損，譙呵乃已。一夕翁不在舟，女忽至，相見依依，莫知決策。女曰：
「低昂有數，且圖目前。姑留君兩月，再商行止。」臨別，以吟聲作為相會之約。由此值翁
他出，遂高吟，則女自至。四月行盡，物價失時，諸賈無策，斂資禱湖神之廟。端陽後，雨
水大至，舟始通。
    生既歸，凝思成疾。慕憂之，巫醫並進。生私告母曰：「病非藥禳可痊，惟有秋練至
耳。」翁初怒之；久之支離益憊，始懼，賃車載子復入楚，泊舟故處。訪居人，並無知白媼
者。會有媼操柁湖濱，即出自任。翁登其舟，窺見秋練，心竊喜，而審詰邦族，則浮家泛宅
而已。因實告子病由，冀女登舟，姑以解其沉痼。媼以婚無成約，弗許。女露半面，殷殷窺
聽，聞兩人言，眥淚慾望。媼視女面，因翁哀請，即亦許之。至夜翁出，女果至，就榻嗚泣
曰：「昔年妾狀今到君耶！此中況味，要不可不使君知。然羸頓如此，急切何能便瘳？妾請
為君一吟。」生亦喜。女亦吟王建前作。生曰：「此卿心事，醫二人何得效？然聞卿聲，神
已爽矣。試為我吟『楊柳千條盡向西』。」女從之。生贊曰：「快哉！卿昔誦詩餘，有《采
蓮子》云：『菡萏香蓮十頃陡。』心尚未忘，煩一曼聲度之。」女又從之。甫闋，生躍起
曰：「小生何嘗病哉！」遂相狎抱，沉痾若失。既而問：「父見媼何詞？事得諧否？」女已
察知翁意，直對「不諧」。
    既而女去，父來，見生已起，喜甚，但慰勉之。因曰：「女子良佳。然自總角時把柁棹
歌，無論微賤，抑亦不貞。」生不語。翁既出，女復來，生述父意。女曰：「妾窺之審矣：
天下事，愈急則愈遠，愈迎則愈拒。當使意自轉，反相求。」生問計，女曰：「凡商賈之志
在於利耳。妾有術知物價。適視舟中物，並無少息。為我告翁：居某物利三之；某物十之。
歸家，妾言驗，則妾為佳婦矣。再來時君十八，妾十七，相歡有日，何憂為！」生以所言物
價告父。父頗不信，姑以余資半從其教。既歸，所自買貨，資本大虧；幸少從女言，得厚
息，略相準。以是服秋練之神。生益誇張之，謂女自誇，能使己富。翁於是益揭資而南。至
湖，數日不見白媼；過數日，始見其泊舟柳下，因委禽焉。媼悉不受，但涓吉送女過舟。翁
另賃一舟，為子合巹。
    女乃使翁益南，所應居貨，悉籍付之。媼乃邀婿去，家於其舟。翁三月而返。物至楚，
價已倍蓰。將歸，女求載湖水；既歸，每食必加少許，如用醯醬焉。由是每南行，必為致數
壇而歸。後三四年，舉一子。
    一日涕泣思歸。翁乃偕子及婦俱入楚。至湖，不知媼之所在。女扣舷呼母，神形喪失。
促生沿湖問訊。會有釣鱘鰉者，得白驥。生近視之，巨物也，形全類人，乳陰畢具。奇之，
歸以告女。女大駭，謂夙有放生願，囑生贖放之。生往商釣者，釣者索直昂。女曰：「妾在
君家，謀金不下巨萬，區區者何遂靳直也！如必不從，妾即投湖水死耳！」生懼，不敢告
父，盜金贖放之。既返不見女。搜之不得，更盡始至。問：「何往？」曰：「適至母所。」
問：「母何在？」腆然曰：「今不得不實告矣：適所贖，即妾母也。向在洞庭，龍君命司行
旅。近宮中欲選嬪妃，妾被浮言者所稱道，遂敕妾母，坐相索。妾母實奏之。龍君不聽，放
母於南濱，餓欲死，故罹前難。今難雖免，而罰未釋。君如愛妾，代禱真君可免。如以異類
見憎，請以兒擲還君。妾自去，龍宮之奉，未必不百倍君家也。」生大驚，慮真君不可得
見。女曰：「明日未刻，真君當至。見有跛道士，急拜之，入水亦從之。真君喜文士，必合
憐允。」乃出魚腹綾一方，曰：「如問所求，即出此，求書一『免』字。」生如言候之。果
有道士蹩躠而至，生伏拜之。道士急走，生從其後。道士以杖投水，躍登其上。生竟從之而
登，則非杖也，舟也。又拜之，道士問：「何求？」生出羅求書。道士展視曰：「此白驥翼
也，子何遇之？」蟾宮不敢隱，詳陳始末。道士笑曰：「此物殊風流，老龍何得荒淫！」遂
出筆草書「免」字如符形，返舟令下。則見道士踏杖浮行，頃刻已渺。歸舟女喜，但囑勿洩
於父母。
    歸後二三年，翁南遊，數月不歸。湖水俱罄，久待不至。女遂病，日夜喘急，囑曰：
「如妾死，勿瘞，當於卯、午、酉三時，一吟杜甫《夢李白》詩，死當不朽。待水至，傾注
盆內，閉門緩妾衣，抱入浸之，宜得活。」喘息數日，奄然遂斃。後半月，慕翁至，生急如
其教，浸一時許，漸蘇。自是每思南旋。後翁死，生從其意，遷於楚。

王者

    湖南巡撫某公，遣州佐押解餉六十萬赴京。途中被雨，日暮愆程，無所投宿，遠見古
剎，因詣棲止。天明視所解金，蕩然無存。眾駭怪莫可取咎。回白撫公，公以為妾，將置之
法：及詰眾役，並無異詞。公責令仍反故處，緝察端緒。
    至廟前見一瞽者，形貌奇異，自榜云：「能知心事。」因求卜筮。瞽曰：「是為失金
者。」州佐曰：「然。因訴前苦。瞽者便索肩輿，云：「但從我去當自知。」遂如其言，官
役皆從之。瞽曰：「東」。東之。瞽曰：「北。」北之。凡五日，入深山，忽睹城郭，居人
輻輳。入城走移時，瞽曰：「止。」因下輿，以手南指：「見有高門西向，可款關自問
之。」拱手自去。州佐如其教，果見高門，漸入之。一人出，衣冠漢制，不言姓名。州佐述
所自來，其人云：「請留數日，當與君謁當事者。」遂導去，令獨居一所，給以食飲。暇時
閒步至第後，見一園亭，入涉之。老松翳日，細草如氈。數轉廊榭，又一高亭，歷階而入，
見壁上掛人皮數張，五官俱備，腥氣流熏。不覺毛骨森豎，疾退歸捨。自分留鞹異域，已無
生望，因念進退一死，亦姑聽之。
    明日，衣冠者召之去，曰：「今日可見矣。」州佐唯唯。衣冠者乘怒馬甚駛，州佐步馳
從之。俄，至一轅門，儼如制府衙署，皂衣人羅列左右，規模凜肅。衣冠者下馬導入。又一
重門，見有王者，珠冠繡紱南面坐。州佐趨上伏謁。王者問：「汝湖南解官耶？」州佐諾。
王者曰：「銀俱在此。是區區者，汝撫軍即慨然見贈，未為不可。」州佐泣訴：「限期已
滿，歸必就刑，稟白何所申證？」王者曰：「此即不難。」遂付以巨函云：「以此復之，可
保無恙。」又遣力士送之。州佐懾息不敢辨，受函而返。山川道路，悉非來時所經。既出
山，送者乃去。
    數日抵長沙，敬白撫公。公益妄之，怒不容辨，命左右者飛索以綦。州佐解襆出函，公
拆視未竟，面如灰土。命釋其縛，但云：「銀亦細事，汝姑出。」於是急檄屬官，設法補解
訖。數日公疾，尋卒。先是公與愛姬共寢，既醒，而姬發盡失。闔署驚怪，莫測其由。蓋函
中即其發也。外有書云：「汝自起家守令，位極人臣。賕賂貪婪，不可悉數。前銀六十萬，
業已驗收在庫。當自發貪囊，補充舊額。解官無罪，不得加譴責。前取姬發，略示微警。如
復不遵教令，旦晚取汝首領。姬發附還，以作明信。」公卒後，家人始傳其書。後屬員遣人
尋其處，則皆重巖絕壑，更無徑路矣。
    異史氏曰：「紅線金合，以儆貪婪，良亦快異。然桃源仙人，不事劫掠；即劍客所集。
烏得有城郭衙署哉？嗚呼！是何神歟？苟得其地，恐天下之赴訴者無已時矣。」

某甲

    某甲私其僕婦，因殺僕納婦，生二子一女。閱十九年，巨寇破城，劫掠一空。一少年
賊，持刀入甲家。甲視之，酷類死僕。自歎曰：「吾今休矣！」傾囊贖命。迄不顧，亦不一
言，但搜人而殺，共殺一家二十七口而去。甲頭未斷，寇去少蘇，猶能言之。三日尋斃。嗚
呼！果報不爽，可畏也哉！

衢州三怪

    張握仲從戎衢州，言：「衢州夜靜時，人莫敢獨行。鐘樓上有鬼，頭上一角，像貌獰
惡，聞人行聲即下。人馳而奔，鬼亦遂去。然見之輒病，且多死者。又城中一塘，夜出白布
一匹，如匹練橫地。過者拾之，即捲入水。又有鴨鬼，夜既靜，塘邊並寂無一物，若聞鴨聲，人即病。」

拆樓人

    何冏卿，平陰人。初令秦中，一賣油者有薄罪，其言戇，何怒，杖殺之。後仕至銓司，
家資富饒。建一樓，上梁日，親賓稱觴為賀。忽見賣油者入，陰自駭疑。俄報妾生子，愀然
曰：「樓工未成，拆樓人已至矣！」人謂其戲，而不知其實有所見也。後子既長，最頑，蕩
其家。傭為人役，每得錢數文，輒買香油食之。
    異史氏曰：「常見富貴家數第連亙，死後，再過已墟。此必有拆樓人降生其家也。身居
人上，烏可不早自惕哉！」

大蠍

    明彭將軍宏，征寇入蜀。至深山中，有大禪院，雲已百年無僧。詢之土人，則曰：「寺
中有妖，入者輒死。」彭恐伏寇，率兵斬茅而入。前殿中有皂雕奪門飛去；中殿無異；又進
之，則佛閣，周視亦無所見，但入者皆頭痛不能禁。彭親入，亦然。少頃，有大蠍如琵琶，
自板上蠢蠢而下，一軍驚走，彭遂火其寺。

陳雲犧

    真毓生，楚夷陵人，孝廉之子。能文，美丰姿，弱冠知名。兒時，相者曰：「後當娶女
道士為妻。」父母共以為笑。而為之論婚，低昂苦不能就。生母臧夫人，祖居黃岡，生以故
詣外祖母。聞時人語曰：「黃州『四雲』，少者無論。」蓋郡有呂祖庵，庵中女道士皆美，
故雲。
    庵去臧氏村僅十餘里，生因竊往。扣其關，果有女道士三四人，謙喜承迎，儀度皆潔。
中一最少者，曠世真無其儔，心好而目注之。女以手支頤但他顧。諸道士覓盞烹茶。生乘間
問姓字，答云：「雲棲，姓陳。」生戲曰：「奇矣！小生適姓潘。」陳赬顏發頰，低頭不
語，起而去。少間瀹茗，進佳果，各道姓字：一白雲深，年三十許；一盛雲眠，二十已來；
一梁雲棟，約二十有四五，卻為弟。而雲棲不至，生殊悵惘，因問之。白曰：「此婢懼生
人。」生乃起別，白力挽之，不留而出。白曰：「而欲見雲棲，明日可復來。」
    生歸，思戀綦切。次日又詣之。諸道士俱在，獨少雲棲，未便遽問。諸道士治具留餐，
生力辭，不聽。白拆餅授箸，勸進良殷。既問：「雲棲何在？」答云：「自至。」久之，日
勢已晚，生欲歸。白捉腕留之，曰：「姑止此，我捉婢子來奉見。」生乃止。俄，挑燈具
酒，雲眠亦去。酒數行，生辭已醉。白曰：「飲三觥，則雲棲出矣。」生果飲如數。梁亦以
此挾勸之，生又盡之，覆盞告辭。白顧梁曰：「吾等面薄，不能勸飲，汝往曳陳婢來，便道
潘郎待妙常已久。」梁去，少時而返，具言：「雲棲不至。」生欲去，而夜已深，乃佯醉仰
臥。兩人代裸之，迭就淫焉。終夜不堪其擾。天既明，不睡而別，數日不敢復往，而心念雲
棲不忘也，但不時於近側探偵之。
    一日既暮，白出門與少年去。生喜，不甚畏梁，急往款關。雲眠出應門，問之，則梁亦
他適。因問雲棲，盛導去，又入一院。呼曰：「雲棲！客至矣。」但見室門閛然而合。盛笑
曰：「閉扉矣。」生立窗外，似將有言，盛乃去。雲棲隔窗曰：「人皆以妾為餌釣君也。頻
來則身命殆矣。妾不能終守清規，亦不敢遂乖廉恥，欲得如潘郎者事之耳。」生乃以白頭相
約。雲棲曰：「妾師撫養。即亦非易，果相見愛，當以二十金贖妾身。妾候君三年。如望為
桑中之約，所不能也。」生諾之。方欲自陳，而盛復至，從與俱出，遂別歸。
    中心怊悵，思欲委曲夤緣，再一親其嬌范，適有家人報父病，遂星夜而還。無何，孝廉
卒。夫人庭訓最嚴，心事不敢使知，但刻減金資日積之。有議婚者，輒以服闋為辭。母不
聽。生婉告曰：「曩在黃岡，外祖母欲以婚陳氏，誠心所願。今遭大故，音耗遂梗，久不如
黃省問；旦夕一往，如不果諧，從母所命。」夫人許之。乃攜所積而去。
    至黃詣庵中，則院宇荒涼，大異疇昔。漸入之，惟一老尼炊灶下，因就問。尼曰：「前
年老道士死，『四雲』星散矣。」問：「何之？」曰：「雲深、雲棟，從惡少去；向聞雲棲
寓居郡北；雲眠消息不知也。」生聞之悲歎。命駕即詣郡北，遇觀輒詢，並少蹤跡。悵恨而
歸，偽告母曰：「舅言：陳翁如岳州，待其歸，當遣伻來。」
    逾半年夫人歸寧，以事問母，母殊茫然。夫人怒子誑；媼疑甥與舅謀，而未以問也。幸
舅出莫從稽其妄。夫人以香願登蓮峰。齋宿山下。既臥，逆旅主人扣扉，送一女道士寄宿同
捨，自言：「陳雲棲。」聞夫人家夷陵，移坐就榻，告訴坎坷，詞旨悲惻。末言：「有表兄
潘生，與夫人同籍，煩囑子侄輩一傳口語，但道其寄棲鶴觀師叔王道成所。朝夕厄苦，度日
如歲。令早一臨存；恐過此以往，未之或知也。」夫人審名字，即又不知。但云：「既在學
宮，秀才輩想無不聞也。」未明早別，殷殷再囑。
    夫人既歸，向生言及。生長跪曰：「實告母：所謂潘生即兒也。」大人既知其故，怒
曰：「不肖兒！宣淫寺觀，以道士為婦，何顏見親賓乎！」生垂頭，不敢出詞。會生以赴試
入郡，竊命舟訪王道成。至，則雲棲半月前出遊不返。既歸，悒悒而病。
    適臧媼卒，夫人往奔喪，殯後迷途，至京氏家，問之，則族妹也。相便邀入。見有少女
在堂，年可十八九，姿容曼妙，目所未睹。夫人每思得一佳婦，俾子不懟，心動，因詰生
平。妹云：「此王氏女也，京氏甥也。怙恃俱夫，暫寄此耳。」問：「婿家誰？」曰：「無
之。」把手與語，意致嬌婉，母大悅，為之過宿，私以己意告妹。妹曰：「良佳。但其人高
自位置，不然，胡蹉跎至今也。容商之。」夫人招與同榻，談笑甚歡，自願母夫人。夫人
悅，請同歸荊州，女益喜。
    次日同舟而還。既至，則生病未起，母慰其沉痾，使婢陰告曰：「夫人為公子載麗人至
矣。」生未信，伏窗窺之，較雲棲尤艷絕也。因念：三年之約已過，出遊不返，則玉容必已
有主。得此佳麗，心懷頗慰。於是囅然動色，病亦尋瘳。母乃招兩人相拜見。生出，夫人謂
女：「亦知我同歸之意乎？」女微笑曰：「妾已知之。但妾所以同歸之初志，母不知也。妾
少字夷陵潘氏，音耗闊絕，必已另有良匹。果爾，則為母也婦；不爾，則終為母也女，報母
有日也。」夫人曰：「既有成約，即亦不強。但前在五祖山時，有女冠向潘氏，今又潘氏，
固知夷陵世族無此姓也。」女驚曰：「臥蓮峰下者母耶？詢潘氏者即我是也。」母始恍然
悟，笑曰：「若然，則潘生固在此矣。」女問：「何在？」夫人命婢導去問生，生驚曰：
「卿雲棲耶？」女問：「何如？」生言其情，始知以潘郎為戲。女知為生，羞與終談，急返
告母。母問其。「何複姓王」。答云：「妾本姓王。道師見愛，遂以為女，從其姓耳。」夫
人亦喜，涓吉為之成禮。先是，女與雲眠俱依王道成。道成居隘，雲眠遂去之漢口。女嬌癡
不能作苦，又羞出操道士業，道成頗不善之。會京氏如黃岡，女遇之流涕，因與俱去，俾改
女子裝，將論婚士族，故諱其曾隸道士籍。而問名者女輒不願，舅及姑妗皆不知意向，心厭
嫌之。是日從夫人歸，得所托，如釋重負焉。合巹後各述所遭，喜極而泣。女孝謹，夫人雅
憐愛之；而彈琴好弈，不知理家人生業，夫人頗以為憂。
    積月餘，母遣兩人如京氏，留數日而歸，泛舟江流，欻一舟過，中一女冠，近之則雲眠
也。雲眠獨與女善。女喜，招與同舟，相對酸辛。問：「將何之？」盛云：「久切懸念。遠
至棲鶴觀。則聞依京舅矣。故將詣黃岡一奉探耳。竟不知意中人已得相聚。今視之如仙，剩
此漂泊人，不知何時已矣！」因而欷歔。女設一謀，令易道裝，偽作姊，攜伴夫人，徐擇佳
偶。盛從之。
    既歸，女先白夫人，盛乃入。舉止大家；談笑間，練達世故。母既寡苦寂，得盛良歡，
惟恐其去。盛早起代母劬勞，不自作客。母益喜，陰思納女姊，以掩女冠之名，而未敢言
也。一日忘某事未作，急問之，則盛代備已久。因謂女曰：「畫中人不能作家，亦復何為。
新婦若大姊者，吾不憂也。」不知女存心久，但恐母嗔。聞母言，笑對曰：「母既愛之，新
婦欲效英、皇，何如？」母不言，亦囅然笑。女退，告生曰：「老母首肯矣。」乃另潔一
室，告曰：「昔在觀中共枕時，姊言：『但得一能知親愛之人，我兩人當共事之。』猶憶之
否？」盛不覺雙眥熒熒，曰：「妾所謂親愛者非他，如日日經營，曾無一人知其甘苦；數日
來，略有微芳，即煩老母恤念，則中心冷暖頓殊矣。若不下逐客令，俾得長伴老母，於願斯
足，亦不望前言之踐也。」女告母。母今姊妹焚香，各矢無悔詞，乃使生與行夫婦禮。將
寢，告生曰：「妾乃二十三歲老處女也。」生猶未信。既而落紅殷褥，始奇之。盛曰：「妾
所以樂得良人者，非不能甘岑寂也；誠以閨閣之身，靦然酬應如勾欄，所不堪耳。借此一
度，掛名君籍，當為君奉事老母，作內紀綱，若房闈之樂，請別與人探討之。」三日後，襆
被從母，遣之不去。女早詣母所，佔其床寢，不得已，乃從生去。由是三兩日輒一更代，習
為常。
    夫人故善弈，自宴居，不暇為之。自得盛，經理井井，晝日無事，輒與女弈。挑燈瀹
茗，聽兩婦彈琴，夜分始散。每與人曰：「兒父在時，亦未能有此樂也。」盛司出納，每紀
籍報母。母疑曰：「兒輩常言幼孤，作字彈棋，誰教之？」女笑以實告。母亦笑曰：「我初
不俗為兒娶一道士，今竟得兩矣。」忽憶童時所卜，始信定數不可逃也。生再試不第。夫人
曰：「吾家雖不豐，簿田三百畝，幸得雲眠紀理，日益溫飽。兒但在膝下，率兩婦與老身共
樂，不願汝求富貴也。」生從之。後雲眠生男女各一，雲棲女一男三。母八十餘歲而終。孫
皆入泮；長孫，雲眠所出，已中鄉選矣。

司札吏

    游擊官某，妻妾甚多。最諱某小字，呼年曰歲，生曰硬，馬曰大驢；又諱敗曰勝，安為
放。雖簡札往來，不甚避忌，而家人道之，則怒。一日司札吏白事，誤犯；大怒，以研擊之
立斃。三日後醉臥，見吏持刺入，問：「何為？」曰：「『馬子安』來拜。」忽悟其鬼，急
起，拔刀揮之。吏微笑，擲刺几上，泯然而沒。取刺視之，書云：「歲家眷硬大驢子放
勝。」暴謬之夫，為鬼挪揄，可笑甚已！
    牛首山一僧，自名鐵漢，又名鐵屎。有詩四十首，見者無不絕倒。自鏤印章二：一曰：
「混帳行子」，一曰「老實潑皮」。秀水王司直梓其詩，名曰：《牛山四十屁》。款云：
「混帳行子，老實潑皮放。」不必讀其詩。標名已足解頤。

蚰蜓

    學使朱矞三家門限下有蚰蜒，長數尺。每遇風雨即出，盤旋地上如白練。按蚰蜒形若蜈
蚣，晝不能見，夜則出，聞腥輒集。或云：蜈蚣無目而多貪也。
 
司訓

    教官某甚聾，而與一狐善，狐耳語之亦能聞。每見上官，亦與狐俱，人不知其重聽也。
積五六年，狐別而去，囑曰：「君如傀儡，非挑弄之，則五官俱廢。與其以聾取罪，不如早
自高也。」某戀祿，不能從其言，應對屢乖。學使欲逐之，某又求當道者為之緩頰。一日執
事文場，唱名畢，學使退與諸教官燕坐。教官各捫籍靴中，呈進關說。已而學使笑問：「貴
學何獨無所呈進？」某茫然不解。近坐者肘之，以手入靴，示之勢。某為親戚寄賣房中偽
器，輒藏靴中，隨在求售。因學使笑語，疑索此物，鞠躬起對曰：「有八錢者最佳，下官不
敢呈進。」一座匿笑。學使叱出之，遂免官。
    異史氏曰：「平原獨無，亦中流之砥柱也。學使而求呈進，固當奉之以此。由是得免。
冤哉！」
    朱公子子青《耳錄》云：「東萊一明經遲，司訓沂水。性顛癡，凡同人咸集時，皆默不
語；遲坐片時，不覺五官俱動，笑啼並作，旁若無人焉者。若聞人笑聲，頓止。日儉鄙自
奉，積金百餘兩，自埋齋房，妻子亦不使知。一日獨坐，忽手足動，少刻云：『作惡結怨，
受凍忍饑，好容易積蓄者，今在齋房。倘有人知，竟如何？』如此再四。一門斗在旁，殊亦
不覺。次日遲出，門斗入，掘取而去。過二三日，心不自寧，發穴驗視，則已空空。頓足拊
膺，歎恨欲死。」教職中可雲千態百狀矣。

黑鬼

    膠州李總鎮，買二黑鬼，其黑如漆。足革粗厚，立刃為途，往來其上，毫無所損，總鎮
配以娼，生子而白，僚僕戲之，謂非其種。黑鬼亦疑，因殺其子，檢骨盡黑，始悔焉。公每
令兩鬼對舞，神情亦可觀也。

織成

    洞庭湖中，往往有水神借舟。遇有空船，纜忽自解，飄然遊行。但聞空中音樂並作，舟
人蹲伏一隅，瞑目聽之，莫敢仰視，任所往。游畢仍泊舊處。
    有柳生落第歸，醉臥舟上。笙樂忽作。舟人搖生不得醒，急匿艎下。俄有人捽生。生醉
甚，隨手墮地，眠如故，即亦置之，少間，鼓吹鳴聒。生微醒，聞蘭麝充盈，睨之，見滿船
皆佳麗。心知其異，目若瞑。少間傳呼織成，即有侍兒來，立近頰際，翠襪紫鳥，細瘦如
指。心好之，隱以齒嚙其襪。少間，女子移動，牽曳傾踣。上問之，因白其故。在上者怒，
命即行誅。遂有武士入，捉縛而起。
    見南面一人，冠類王者，因行且語，曰：「聞洞庭君為柳氏，臣亦柳氏；昔洞庭落第，
今臣亦落第；洞庭得遇龍女而仙，今臣醉戲一姬而死，何幸不幸之懸殊也！」王者聞之，喚
回，問：「汝秀才下第者乎？」生諾。便授筆札，令賦《風鬟霧鬢》。生固襄陽名士，而構
思頗遲，捉筆良久。上誚讓曰：「名士何得爾？」生釋筆自白：「昔《三都賦》十稔而成，
以是知文貴工不貴速也。」王者笑聽之。自辰至午，稿始脫。王者覽之，大悅曰：「真名士
也！」遂賜以酒。頃刻，異饌紛綸。方問對間，一吏捧簿進白：「溺籍告成矣。」問：「人
數幾何？」曰：「一百二十八人。」問：「簽差何人矣？」答云：「毛、南二尉。」生起拜
辭，王者贈黃金十斤，又水晶界方一握，曰：「湖中小有劫數，持此可免。」忽見羽葆人
馬，紛立水面，王者下舟登輿，遂不復見，久之寂然。舟人始自艎下出，盪舟北渡，風逆不
得前。忽見水中有鐵貓浮出，舟人駭曰：「毛將軍出現矣！」各舟商人俱伏。又無何，湖中
一木直立，築築搖動。益懼曰：「南將軍又出矣！」少時，波浪大作，上翳天日，四顧湖
舟，一時盡覆。生舉界方危坐舟中，萬丈洪濤至舟頓滅，以是得全。
    既歸，每向人語其異，言：「舟中侍兒，雖未悉其容貌，而裙下雙鉤，亦人世所無。」
後以故至武昌，有崔媼賣女，千金不售；蓄一水晶界方，言有能配此者，嫁之。生異之，懷
界方而往。媼忻然承接，呼女出見，年十五六已來，媚曼風流，更無倫比，略一展拜，反身
入幃。生一見魂魄動搖，曰：「小生亦蓄一物，不知與老姥家藏頗相稱否？」因各出相較，
長短不爽毫釐。媼喜，便問寓所，請生即歸命輿，界方留作信。生不肯留，媼笑曰：「官人
亦太小心！老身豈為一界方抽身竄去耶？」生不得已，留之。出則賃輿急返，而媼室已空，
大駭。遍問居人，迄無知者。
    日已向西，形神懊喪，邑邑而返。中途，值一輿過，忽搴簾曰：「柳郎何遲也？」視
之，則崔媼，喜問：「何之？」媼笑曰：「必將疑老身拐騙者矣。別後，適有便輿，頃念官
人亦僑寓，措辦良艱，故遂送女歸舟耳。」生邀回車，媼必不可。生倉皇不能確信，急奔入
舟，女果及一婢在焉。見生入，含笑承迎。生見翠襪紫履，與舟中侍兒妝飾，更無少別。心
異之，徘徊凝注，女笑曰：「眈耽注目，生平所未見耶？」生益俯窺之，則襪後齒痕宛然，
驚曰：「卿織成耶？」女掩口微哂。生長揖曰：「卿果神人，早請直言，以祛煩惑。」女
曰：「實告君：前舟中所遇，即洞庭君也。仰慕鴻才，便欲以妾相贈；因妾過為王妃所愛，
故歸謀之。妾之來從妃命也。」生喜，沐手焚香，望湖朝拜。乃歸。
    後詣武昌，女求同去，將便歸寧。既至洞庭，女拔釵擲水，忽見一小舟自湖中出，女躍
登如飛鳥集，轉瞬已杳。生坐船頭，於沒處凝盼之。遙遙一樓船至，既近窗開，忽如一彩禽
翔過，則織成至矣。一人自窗中遞擲金珠珍物甚多，皆妃賜也。自是，歲一兩覲以為常。故
生家富有珠寶，每出一物，世家所不識焉。
    相傳唐柳毅遇龍女，洞庭君以為婿。後遜位於毅。又以毅貌文，不能懾服水怪，付以鬼
面，晝戴夜除；久之漸習忘除，遂與面合而為一。毅覽鏡自慚。故行人泛湖，或以手指物，
則疑為指己也；以手覆額，則疑其窺己也；風波輒起，舟多覆。故初登舟，舟人必以此告戒
之。不則設牲牢祭享乃得渡。許真君偶至湖，浪阻不得行。真君怒，執毅付郡獄。獄吏檢
囚，恆多一人，莫測其故。一夕毅示夢郡伯，哀求拔救。伯以幽明異路，謝辭之。毅云：
「真君於某日臨境，但為求懇，必合有濟。」既而真君果至，因代求之，遂得釋。嗣後湖禁稍平。

竹青

    魚客，湖南人，忘其郡邑。家貧，下第歸，資斧斷絕。羞於行乞，餓甚，暫憩吳王廟
中，拜禱神座。出臥廊下，忽一人引去見王，跪白曰：「黑衣隊尚缺一卒，可使補缺。」王
曰：「可。」即授黑衣。既著身，化為烏，振翼而出。見烏友群集，相將俱去，分集帆檣。
舟上客旅，爭以肉向上拋擲。群於空中接食之。因亦尤效，須臾果腹。翔棲樹杪，意亦甚
得。逾二三日，吳王憐其無偶，配以雌，呼之「竹青」。雅相愛樂。魚每取食，輒馴無機，
竹青恆勸諫之，卒不能聽。一日有滿兵過，彈之中胸。幸竹青銜去之，得不被擒。群烏怒，
鼓翼扇波，波湧起，舟盡覆。竹青仍投餌哺魚。魚傷甚，終日而斃。忽如夢醒，則身臥廟
中。先是居人見魚死，不知誰何，撫之未冷，故不時令人邏察之。至是訊知其由，斂資送
歸。後三年，復過故所，參謁吳王。設食，喚烏下集群啖，祝曰：「竹青如在，當止。」食
已並飛去。後領薦歸，復謁吳王廟，薦以少牢。已，乃大設以饗烏友，又祝之。是夜宿於湖
村，秉燭方坐，忽幾前如飛鳥飄落；視之則二十許麗人，囅然曰：「別來無恙乎？」魚驚問
之，曰：「君不識竹青耶？」魚喜，詰所來。曰：「妾今為漢江神女，返故鄉時常少。前烏
使兩道君情，故來一相聚也。」魚益欣感，宛如夫妻之久別，不勝歡戀。生將偕與俱南，女
欲邀與俱西，兩謀不決。寢初醒，則女已起。開目，見高堂中巨燭熒煌，竟非舟中。驚起，
問：「此何所？」女笑曰：「此漢陽也。妾家即君家，何必南！」天漸曉，婢媼紛集，酒炙
已進。就廣床上設矮几，夫婦對酌。魚問：「僕何在？」答：「在舟上。」生慮舟人不能久
待，女言：「不妨，妾當助君報之。」於是日夜談宴，樂而忘歸。
    舟人夢醒，忽見漢陽，駭絕。僕訪主人，杳無音信。舟人欲他適，而纜結不解，遂共守
之。積兩月餘，生忽憶歸，謂女曰：「僕在此，親戚斷絕。且卿與僕，名為琴瑟，而不一認
家門，奈何？」女曰：「無論妾不能往；縱往，君家自有婦，將何以處妾乎？不如置妾於
此，為君別院可耳。」生恨道遠不能時至，女出黑衣，曰：「君向所著舊衣尚在。如念妾
時，衣此可至，至時為君解之，」乃大設餚珍，為生祖餞。即醉而寢，醒則身在舟中，視之
洞庭舊泊處也。舟人及僕俱在，相視大駭，詰其所往，生故悵然自驚。枕邊一襆，檢視，則
女贈新衣襪履，黑衣亦折置其中。又有繡橐維縶腰際，探之，則金資充牣焉。於是南發，達
岸，厚酬舟人而去。
    歸家數月，苦憶漢水，因潛出黑衣著之，兩脅生翼，翕然凌空，經兩時許，已達漢水。
迴翔下視，見孤嶼中有樓舍一簇，遂飛墮。有婢子已望見之，呼曰：「官人至矣！」無何，
竹青出，命眾手為緩結，覺羽毛劃然盡脫。握手入捨，曰：「郎來恰好，妾旦夕臨蓐矣。」
生戲問曰：「胎生乎？卵生乎？」女曰：「妾今為神，則皮骨已硬，應與曩異。」越數日果
產，胎衣厚裹如巨卵然，破之男也。生喜，名之「漢產」。三日後，漢水神女皆登堂，以服
食珍物相賀。並皆佳妙，無三十以上人。俱入室就榻，以拇指按兒鼻，名曰：「增壽」。既
去，生問：「適來者皆誰何？」女曰：「此皆妾輩。其末後著藉白者，所謂『漢皋解珮』，
即其人也。」居數月，女以舟送之，不用帆楫，飄然自行。抵陸，已有人縶馬道左，遂歸。
由此往來不絕。
    積數年，漢產益秀美，生珍愛之。妻和氏苦不育，每思一見漢產。生以情告女。女乃治
任，送兒從父歸，約以三月。既歸，和愛之過於己出，過十餘月不忍令返。一日暴病而殤，
和氏悼痛欲死。生乃詣漢告女。入門，則漢產赤足臥床上，喜以問女。女曰：「君久負約。
妾思兒，故招之也。」生因述和氏愛兒之故。女曰：「待妾再育，令漢產歸。」
    又年餘，女雙生男女各一：男名「漢生」，女名「玉珮」。生遂攜漢產歸，然歲恆三四
往，不以為便，因移家漢陽。漢產十二歲入郡庠。女以人間無美質，招去，為之娶婦，始遣
歸。婦名「卮娘」，亦神女產也。後和氏卒，漢生及妹皆來擗踴。葬畢，漢產遂留；生攜漢生、玉珮去，自此不返。

段氏

    段瑞環，大名富翁也。四十無子。妻連氏最妒，欲買妾而不敢。私一婢，連覺之，撻婢
數百，鬻諸河間欒氏之家。段日益老，諸侄朝夕乞貸，一言不相應，怒征聲色。段思不能給
其求，而欲嗣一侄，則群侄阻撓之，連之悍亦無所施，始大悔。憤曰：「翁年六十餘，安見
不能生男！」遂買兩妾，聽夫臨幸，不之問。居年餘，二妾皆有身，舉家皆喜。於是氣息漸
舒，凡諸侄有所強取，輒惡聲梗拒之。無何，一妾生女，一妾生男而殤。夫妻失望。又將年
余，段中風不起，諸侄益肆，牛馬什物競自取去。連詬斥之，輒反唇相稽。無所為計，朝夕
嗚哭。段病益劇，尋死。諸侄集柩前議析遺產，連雖痛切，然不能禁止之。但留沃墅一所，
贍養老稚，侄輩不肯。連曰：「汝等寸土不留，將令老嫗及呱呱者餓死耶！」日不決，惟忿
哭自撾。
    忽有客入吊，直趨靈所，俯仰盡哀。哀已，便就苫次。眾詰為誰，客曰：「亡者吾父
也。」眾益駭。客從容自陳。先是，婢嫁欒氏，逾五六月，生子懷，欒撫之等諸男。十八歲
入泮。後欒卒，諸兄析產置不與堵欒齒。懷問母，始知其故，曰：「既屬兩姓，各有宗祏，
何必在此承人百畝田哉！」乃命騎詣段，而段已死。言之鑿鑿，確可信據。連方忿痛，聞之
大喜，直出曰：「我今亦復有兒！諸所假去牛馬什物，可好自送還；不然，有訟興也！」諸
侄相顧失色，漸引去。懷乃攜妻來，共居父憂。諸段不平，共謀逐懷。懷知之，曰：「欒不
以為欒，段復不以為段，我安適歸乎！」忿欲質官，諸戚黨為之排解，群謀亦寢。
    而連以牛馬故不肯已，懷勸置之，連曰：「我非為牛馬也，雜氣集滿胸，汝父以憤死，
我所以吞聲忍泣者，為無兒耳。今有兒，何畏哉！前事汝不知狀，待予自質審。」懷固止
之，不聽，具詞赴宰控。宰拘諸段，審狀，連氣直詞惻，吐陳泉湧。宰為動容，並懲諸段，
追物給主。既歸，其兄弟之子有不與黨謀者，招之來，以所追物盡散給之。
    連七十餘歲，將死，呼女及孫媳囑曰：「汝等志之：如三十不育，便當典質釵珥，為夫
納妾。無子之情狀實難堪也！」異史氏曰：「連氏雖妒，而能疾轉，宜天以有後伸其氣也。
觀其慷慨激發，吁！亦傑矣哉！」
    濟南蔣稼，其妻毛氏不育而妒。嫂每勸諫，不聽，曰：「寧絕嗣，不令送眼流眉者忿氣
人也！」年近四旬，頗以嗣續為念。欲繼兄子，兄嫂俱諾，而故悠忽之。兒每至叔所，夫妻
餌以甘脆，問曰：「肯來吾家乎？」兒亦應之。兄私囑兒曰：「倘彼再問，答以不肯。如問
何故不肯，答云：『待汝死後，何愁田產不為吾有。』」一日稼出遠賈，兒復來。毛又問，
兒即以父言對。毛大怒曰：「妻孥在家，固日日盤算吾田產耶！其計左矣！」逐兒出，立招
媒媼為夫買妾。
    及夫歸，時有賣婢者其價昂，傾資不能取盈，勢將難成。其兄恐遲而變悔，遂暗以金付
媼，偽稱為媼轉貸者玉成之。毛大喜，遂買婢歸。毛以情告夫，夫怒，與兄絕。年餘妾生
子。夫妻大喜。
    毛曰：「媼不知假貸何人，年餘竟不置問，此德不可忘。今子已生，尚不償母價也！」
稼乃囊金詣媼，媼笑曰：「當大謝大官人。老身一貧如洗，誰敢貸一金者。」具以實告。稼
感悟，歸告其妻，相為感泣。遂治具邀兄嫂至，夫婦皆膝行，出金償兄，兄不受，盡歡而
散。後稼生三子。

狐女

    伊袞，九江人。夜有女來相與寢處。心知為狐，而愛其美，秘不告人，父母亦不知也。
久而形體支離。父母窮詰，始實告之。父母大憂，使人更代伴寢，兼施敕勒，卒不能禁。翁
自與同衾，則狐不至；易人則又至。伊問狐，狐曰：「世俗符咒何能制我。然俱有倫理，豈
有對翁行淫者！」翁聞之，益伴子不去，狐遂絕。後值叛寇橫恣，村人盡竄，一家相失。伊
奔入崑崙山，四顧荒涼。日既暮，心恐甚。忽見一女子來，近視之，則狐女也。離亂之中，
相見忻慰。女曰：「日已西下，君姑止此。我相佳地，暫創一室以避虎狼。」乃北行數武，
遂蹲莽中，不知何作。少頃返，拉伊南去，約十餘步，又曳之回。忽見大木千章，繞一高
亭，銅牆鐵柱，頂類金箔；近視則牆可及肩，四圍並無門戶，而牆上密排坎窞，女以足踏之
而過，伊亦從之。既入，疑金屋非人工可造，問所自來。女笑曰：「君子居之，明日即以相
贈。金鐵各千萬，計半生吃著不盡矣。」既而告別。伊苦留之，乃止。曰：「被人厭棄，已
拚永絕；今又不能自堅矣。」及醒，狐女不知何時已去。天明，逾垣而出。回視臥處並無亭
屋，惟四針插指環內，覆脂合其上；大樹則叢荊老棘也。

張氏婦

    凡大兵所至，其害甚於盜賊，蓋盜賊人猶得而仇之，兵則人所不敢仇也。其少異於盜
者，特不敢輕於殺人耳。甲寅歲，三藩作反，南征之士，養馬袞郡，雞犬廬舍一空，婦女皆
被淫污。時遭霪雨，田中瀦水為湖，民無所匿，遂乘桴入高粱叢中。兵知之，裸體乘馬，入
水搜淫，鮮有遺脫。
    惟張氏婦不伏，公然在家。有廚捨一所，夜與夫掘坎深數尺，積茅焉；覆以薄，加席其
上，若可寢處。自炊灶下。有兵至，則出門應給之。二蒙古兵強與淫，婦曰：「此等事，豈
可對人行者？」其一微笑，啁庶而出。婦與入室，指席使先登。薄折，兵陷。婦又另取席及
薄覆其上，故立坎邊，以誘來者。少間，其一復入。聞坎中號，不知何處，婦以手笑招之
曰：「在此處。」兵踏席，又陷。婦乃益投以薪，擲火其中。火大熾，屋焚。婦乃呼救。火
既熄，燔屍焦臭。人問之，婦曰：「兩豬恐害於兵，故納坎中耳。」
    由此離村數里，於大道旁並無樹木處，攜女紅往坐烈日中。村去郡遠，兵來率乘馬，頃
刻數至。笑語啁庶，雖多不解，大約調弄之語。然去道不遠，無一物可以蔽身，輒去，數日
無患。一日一兵至，甚無恥，就烈日中欲淫婦。婦含笑不甚拒。隱以針刺其馬，馬輒噴嘶，
兵遂縶馬股際，然後擁婦。婦出巨錐猛刺馬項，馬負痛奔駭。韁系股不得脫，曳馳數十里，
同伍始代捉之。首軀不知處，韁上一股，儼然在焉。異史氏曰：「巧計六出，不失身於悍
兵。賢哉婦乎，慧而能貞！」

於子游

    海濱人說：一日海中忽有高山出，居人大駭。一秀才寄宿漁舟，沾酒獨酌。夜闌，一少
年人，儒服儒冠，自稱：「於子游。」言詞風雅。秀才悅，便與歡飲。飲至中夜，離席言
別，秀才曰：「君家何處？玄夜茫茫，亦太自苦。」答云：「僕非土著，以序近清明，將隨
大王上墓。眷口先行，大王姑留憩息，明日辰刻發矣。宜歸早治任也。」秀才亦不知大王何
人。送至鷁首，躍身入水，撥刺而去，乃知為魚妖也。次日，見山峰浮動，頃刻已沒。始知
山為大魚，即所云大王也。俗傳清明前，海中大魚攜兒女往拜其墓，信有之乎？
    康熙初年，萊郡潮出大魚，鳴號數日，其聲如牛。既死，荷擔割肉者一道相屬。魚大盈
畝，翅尾皆具；獨無目珠。眶深如井，水滿之。割肉者誤墮其中輒溺死。或雲，「海中貶大
魚則去其目，以目即夜光珠」雲。

男妾

    一官紳在揚州買妾，連相數家，悉不當意。惟一媼寄居賣女，女十四五，丰姿姣好，又
善諸藝。大悅，以重價購之。至夜入衾，膚膩如脂。喜捫私處，則男子也。駭極，方致窮
詰。蓋買好僮，加意修飾，設局以騙人耳。黎明，遣家人尋媼，則已遁去無蹤。中心懊喪，
進退莫決。適浙中同年某來訪，因為告訴。某便索觀，一見大悅，以原價贖之而去。異史氏
白：「苟遇知音，即與以南威不易。何事無知婆子多作一偽境哉！」

汪可受

    湖廣黃梅縣汪可受能記三生：一世為秀才，讀書僧寺。僧有牝馬產騾駒，愛而奪之。後
死，冥王稽籍，怒其貪暴，罰使為騾償寺僧。既生，僧愛護之，欲死無間。稍長，輒思投身
澗谷，又恐負豢養之恩，冥罰益甚，遂安之。數年孽滿自斃。生一農人家。墮蓐能言，父母
以為不祥，殺之，乃生汪秀才家。秀才近五旬，得男甚喜。汪生而了了，但憶前生以早言
死，遂不敢言，至三四歲人皆以為啞。一日父方為文，適有友人過訪，投筆出應客。汪入見
父作，不覺技癢，代成之。父返見之，問：「何人來？」家人曰：「無之。」父大疑。次日
故書一題置几上，旋出；少間即返，翳行悄步而入。則見兒伏案間，稿已數行，忽睹父至，
不覺出聲，跪求免死。父喜，握手曰：「吾家止汝一人，既能文，家門之幸也，何自匿
為？」由是益教之讀。少年成進士，官至大同巡撫。

牛犢

    楚中一農人赴市歸，暫休於途。有術人後至，止與傾談。忽瞻農人曰：「子氣色不祥，
三日內當退財，受官刑。」農人曰：「某官稅已完，生平不解爭鬥，刑何從至？」術人曰：
「僕亦不知。但氣色如此，不可不慎之也！」農人頗不深信，拱別而歸。次日牧犢於野，有
驛馬過，犢望見誤以為虎，直前觸之，馬斃。役報農人至官，官薄懲之，使償其馬。蓋水牛
見虎必鬥，故販牛者露宿，輒以牛自衛；遙見馬過，急驅避之，恐其誤也。

王大

    李信，博徒也。晝臥，忽見昔年博友王大，馮九來邀與敖戲，李亦忘其為鬼，忻然從
之。既出，王大往邀村中周子明，馮乃導李先行，入村東廟中。少頃周果同王至，馮出葉子
約與撩零，李曰：「倉卒無博資，辜負盛邀，奈何？」周亦云然。王云：「燕子谷黃八官人
放利債，同往貸之，宜必諾允。」於是四人並去。
    飄忽間至一大村，村中甲第連垣，王指一門，曰：「此黃公子家。」內一者僕出，王告
以意，僕即入白。旋出，奉公子命請王、李相會。入見公子，年十八九，笑語藹然。便以大
錢一提付李，曰：「知君愨直，無妨假貸；周子明我不能信之也。」王委曲代為請。公子要
李署保，李不肯。王從旁慫恿之，李乃諾。亦授一千而出。便以付周，且述公子之意，以激
其必償。
    出谷，見一婦人來，則村中趙氏妻，素喜爭善罵。馮曰：「此處無人，悍婦宜小祟
之。」遂與捉返入谷。婦大號，馮掬土塞其口。周贊曰：「此等婦，只宜椓杙陰中！」馮乃
捋褲，以長石強納之，婦若死。眾乃散去，復入廟，相與賭博。
    自午至夜分，李大勝，馮、周資皆空。李因以厚資增息悉付王，使代償黃公子；王又分
給周、馮，局復合。居無何聞人聲紛拏，一人奔入曰：「城隍老爺親捉博者，今至矣！」眾
失色。李捨錢逾垣而逃。眾顧資皆被縛。既出，果見一神人坐馬上，馬後縶博徒二十餘人。
天未明已至邑城，門啟而入。至衙署，城隍南面坐，喚人犯上，執籍呼名。呼已，並令以利
斧斫去將指，乃以墨朱各塗兩目，游市三周訖。押者索賄而後去其墨朱，眾皆賂之。獨周不
肯，辭以囊空；押者約送至家而後酬之，亦不許。押者指之曰：「汝真鐵豆，炒之不能爆
也！」遂拱手去。周出城，以唾濕袖，且行且拭。及河自照，墨朱未去，掬水盥之，堅不可
下，悔恨而歸。
    先是，趙氏婦以故至母家，日暮不歸，夫往迎之，至谷口，見婦臥道周。睹狀，知其遇
鬼，去其泥塞，負之而歸。漸醒能言，始知陰中有物，宛轉抽拔而出。乃述其遭。趙怒，遽
赴邑宰，訟李及周。牒下，李初醒；周尚沉睡，狀類死。宰以其誣控，答趙械婦，夫妻皆無
理以自申。
    越日周醒，目眶忽變一赤一黑，大呼指痛。視之筋骨已斷，惟皮連之，數日尋墮。目上
墨朱，深入肌理。見者無不掩笑。一日見王大來索負。周厲聲但言無錢，王忿而去。家人問
之，始知其故。共以神鬼無情，勸償之。周齦齦不可，且曰：「今日官宰皆左袒賴債者，陰
陽應無二理，況賭債耶！」次日有二鬼來，謂黃公子具呈在邑，拘赴質審；李信亦見隸來取
作間證，二人一時並死。至村外相見，王、馮俱在。李謂周曰：「君尚帶赤墨眼，敢見官
耶？」周仍以前言告。李知其吝，乃曰：「汝既昧心，我請見黃八官人，為汝還之。」遂共
詣公子所。李入而告以故，公子不可，曰：「負欠者誰，而取償於子？」出以告周，因謀出
資，假周進之。周益忿，語侵公子。
    鬼乃拘與俱行。無何至邑，入見城隍。城隍呵曰：「無賴賊！塗眼猶在，又賴債耶！」
周曰：「黃公子出利債誘某博賭，遂被懲創。」城隍喚黃家僕上，怒曰：「汝主人開場誘
賭，尚討債耶？」僕曰：「取資時，公子不知其賭。公子家燕子谷，捉獲博徒在觀音廟，相
去十餘里。公子從無設局場之事。」城隍顧周曰：「取資悍不還，反被捏造！人之無良，至
汝而極！」欲笞之。周又訴其息重，城隍曰：「償幾分矣？」答云：「實尚未有所償。」城
隍怒曰：「本資尚欠，而論息耶？」答三十，立押償主。二鬼押至家，索賄，不令即活，縛
諸廁內，令示夢家人。家人焚楮錠二十提，火既滅，化為金二兩、錢二千。周乃以金酬債，
以錢賂押者，遂釋令歸。
    既蘇，臀瘡墳起，膿血崩潰，數月始痊。後趙氏婦不敢復罵；而周以四指帶赤墨眼，賭
如故。此以知博徒之非人矣！異史氏曰：「世事之不平，皆由為官者矯枉之過正也。昔日富
豪以倍稱之息折奪良家子女，人無敢言者；不然，函刺一投，則官以三尺法左袒之。故昔之
民社官，皆為勢家役耳。迨後賢者鑒其弊，又悉舉而大反之。有舉人重資作巨商者，衣錦厭
粱肉，家中起樓閣、買良沃。而竟忘所自來。一取償則怒目相向。質諸官，官則曰：『我不
為人役也。』嗚呼！是何異懶殘和尚，無工夫為俗人拭淚哉！余嘗謂昔之官諂，今之官謬；
諂者固可誅，謬者亦可恨也。放資而薄其息，何嘗專有益於富人乎？
    張石年宰淄川，最惡博。其塗面游城亦如冥法，刑不至墮指，而賭以絕。蓋其為官甚得
鉤距法。方簿書旁午時，每一人上堂，公偏暇，裡居、年齒、家口、生業，無不絮絮問。問
已，始勸勉令去，有一人完稅一繳單，自分無事，呈單欲下。公止之。細問一過，曰：「汝
何博也？」其人力辯生平不解博。公笑曰：「腰中尚有博具。」搜之果然。人以為神，而並
不知其何術。

樂仲

    樂仲，西安人。父早喪，母遺腹生仲。母好佛，不茹葷酒。仲既長，嗜飲善啖，竊腹誹
母，每以肥甘勸進，母咄之。後母病，彌留，苦思肉。仲急無所得肉，刲左股獻之。病稍
瘥，悔破戒，不食而死。
    仲哀悼益切，以利刃益刲右股見骨。家人共救之，裹帛敷藥，尋愈。心念母苦節，雙又
母愚，遂焚所供佛像，立主祀母，醉後輒對哀哭，年二十始娶，身猶童子。娶三日，謂人
曰：「男女居室，天下之至穢，我實不為樂！」遂去妻。妻父顧文淵，浼戚求返，請之三
四，仲必不可。遲半年，顧遂醮女。
    仲鰥居二十年，行益不羈，奴隸優伶皆與飲，裡黨乞求不靳與；有言嫁女無釜者，揭灶
頭舉贈之。自乃從鄰借釜炊。諸無行者知其性，朝夕騙賺之。或以賭博無資，故對之欷歔，
言追呼急，將鬻其子。仲措稅金如數，傾囊遺之；及租吏登門，自始典質營辦。以故，家日
益落。先是仲殷饒，同堂子弟爭奉事之，家中所有任其取攜，亦莫之較；及仲蹇落，存問絕
少，仲曠達不為意。值母忌辰，仲適病，不能上墓，欲遣子弟代祀，諸子弟皆謝以故，仲乃
酹諸室中，對主號痛，無嗣之戚，頗縈懷抱。因而病益劇。瞀亂中覺有人撫摩之，目微啟，
則母也。驚問：「何來？」母曰：「緣家中無人上墓，故來就享，即視汝病。」問：「母向
居何所？」母曰：「南海。」撫摩既已，遍體生涼。開目四顧，渺無一人。
    病瘥既起，思朝南海。會鄰村有結香社者，即賣田十畝，挾資求偕。社人嫌其不潔，共
擯絕之。乃隨從同行。途中牛酒薤蒜不戒，眾更惡之，乘其醉睡，不告而去。仲即獨行。至
閩，遇友人邀飲，有名妓瓊華在座。適言南海之遊，瓊華願附以行。仲喜，即待趨裝，遂與
俱發，雖寢食與共，而毫無所私。及至南海，社中人見其載妓而至，更非笑之，鄙不與同
朝，仲與瓊華知其意，乃俟其先拜而後拜之。眾拜時，恨無現示。及二人拜，方投地，忽見
遍海皆蓮花，花上瓔珞垂珠；瓊華見為菩薩，仲見花朵上皆其母。因急呼奔母，躍入從之。
眾見萬朵蓮花，悉變霞彩，障海如錦。少間雲靜波澄，一切都杳，而仲猶身在海岸。亦不自
解其何以得出，衣履並無沾濡。望海大哭，聲震島嶼。瓊華挽勸之，愴然下剎，命舟北渡。
途中有豪家招瓊華去，仲獨憩逆旅。
    有童子方八九歲，丐食肆中，貌不類乞兒。細詰之，則被逐於繼母，心憐之，兒依依左
右，苦求拔拯，仲遂攜與俱歸。問其姓氏，則曰：「阿辛，姓雍，母顧氏。嘗聞母言：「適
雍六月，遂生余。余本樂姓。」仲大驚。自疑生平一度，不應有子。因問樂居何鄉，答雲不
知。但母沒時，付一函書，囑勿遺失。」仲急索書。視之，則當年與顧家離婚書也。驚曰：
「真吾兒也！」審其年月良確，顏慰心願。然家計日疏，居二年，割畝漸盡，竟不能畜僮僕。
    一日父子方自炊，忽有麗人入，視之則瓊華也，驚問：「何來？」笑曰：「業作假夫
妻，何又問也？向不即從者，徒以有老嫗在；今已死。顧念不從人無以自庇；從人則又無以
自潔。計兩全者，無如從君，是以不憚千里。」遂解裝代兒炊。仲良喜。至夜父子同寢如
故，另治一室居瓊華。兒母之，瓊華亦善撫兒。戚黨聞之，皆餪仲，兩人皆樂受之。客至，
瓊華悉為治具，仲亦不問所自來。瓊華漸出金珠贖故產，廣置婢僕牛馬，日益繁盛。仲每謂
瓊華曰：「我醉時，卿當避匿，勿使我見。」華笑諾之。一日大醉，急喚瓊華。華艷妝出；
仲睨之良久，大喜，蹈舞若狂，曰：「吾悟矣！」頓醒。覺世界光明，所居廬舍盡為瓊樓玉
宇，移時始已。從此不復飲市上，惟日對瓊華飲。華茹素，以茶茗侍。一日微醺，命瓊華按
股，見股上刲痕，化為兩朵赤菡萏，隱起肉際。奇之。仲笑曰：「卿視此花放後，二十年假
夫妻分手矣。」瓊華信之。
    既為阿辛完婚，瓊華漸以家付新婦，與仲別院居。子婦三日一朝，事非疑難不以告。役
二婢：一溫酒，一瀹茗而已。一日瓊華至兒所，兒媳咨白良久，共往見父。入門，見父白足
坐榻上。聞聲，開眸微笑曰：「母子來大好！」即復瞑。瓊華大驚曰：「君欲何為？」視其
股上，蓮花大放。試之，氣已絕。即以兩手捻合其花，且祝曰：「妾千里從君，大非容易。
為君教子訓婦，亦有微勞。即差二三年，何不一少待也？」移時，仲忽開眸笑曰：「卿自有
卿事，何必又牽一人作伴也？無已，姑為卿留。」瓊華釋手，則花已復合。於是言笑如初。
積三年餘，瓊華年近四旬，猶如二十許人。忽謂仲曰：
    「凡人死後，被人捉頭舁足，殊不雅潔。」遂命工治雙槥。辛駭問之，答云：「非汝所
知。」工既竣，沐浴妝竟，命子及婦曰：「我將死矣。」辛泣曰：「數年賴母經紀，始不凍
餒。母尚未得一享安逸，何遂捨兒而去？」曰：「父種福而子享，奴婢牛馬，皆騙債者填償
爾父，我無功焉。我本散花天女，偶涉凡念，遂謫人間三十餘年，今限已滿。」遂登木自
入。再呼之，雙目已含。辛哭告父，父不知何時已僵，衣冠儼然。號慟欲絕。入棺，並停堂
中，數日未殮，冀其復返。光明生於股際，照徹四壁。瓊華棺內則香霧噴溢，近捨皆聞。棺
既合，香光遂漸減。
    既殯，樂氏諸子弟覬覦其有，共謀逐辛，訟諸官。官莫能辨，擬以田產半給諸樂。辛不
服，以詞質郡，久不決。初，顧嫁女於雍，經年餘，雍流寓於閩，音耗遂絕。顧老無子，苦
憶女，詣婿，則女死甥逐。告官。雍懼，賂顧，不受，必欲得甥。窮覓不得。一日顧偶於途
中，見彩輿過，避道左。輿中一美人呼曰：「若非顧翁耶？」顧諾。女子曰：「汝甥即吾
子，現在樂家，勿訟也。甥方有難，宜急往。」顧欲詳詰，輿已去遠。顧乃受賂入西安。
至，則訟方沸騰。顧自投官，言女大歸日、再醮日，及生子年月，歷歷甚悉。諸樂皆被杖
逐，案遂結。及歸，述其見美人之日，即瓊華沒日也。辛為顧移家，授廬贈婢。六十餘生一
子，辛顧恤之。
    異史氏曰：「斷葷遠室，佛之似也。爛熳天真，佛之真也。樂仲對麗人，直視之為香潔
道伴，不作溫柔鄉觀也。寢處三十年，若有情，若無情，此為菩薩真面目，世中人烏得而測之哉！」

香玉

    勞山下清宮，耐冬高二丈，大數十圍，牡丹高丈餘，花時璀璨似錦。
    膠州黃生捨讀其中。一日自窗中見女郎，素衣掩映花間。心疑觀中焉得此，趨出已遁
去。自此屢見之。遂隱身叢樹中以伺其至。未幾，女郎又偕一紅裳者來，遙望之，艷麗雙
絕。行漸近，紅裳者卻退，曰：「此處有生人！」生暴起。二女驚奔，袖裙飄拂，香風洋
溢，追過短牆，寂然已杏，愛慕彌切，因題句樹下云：「無限相思苦，含情對短窗。恐歸沙
吒利，何處覓無雙？」歸齋冥思。女郎忽入，驚喜承迎。女笑曰：「君洶洶似強寇，令人恐
怖；不知君乃騷雅士，無妨相見。」生略叩生平，曰：「妾小字香玉，隸籍平康巷。被道士
閉置山中，實非所願。」生問：「道士何名？當為卿一滌此垢。」女曰：「不必，彼亦未敢
相通。借此與風流士長作幽會，亦佳。」問：「紅衣者誰？」曰：「此名絳雪，乃妾義
姊。」遂相狎。及醒，曙色已紅。女急起，曰：「貪歡忘曉矣。」著衣易履，且曰：「妾酬
君作，勿笑：『良夜更易盡，朝暾已上窗。願如樑上燕，棲處自成雙。』「生握腕曰：「卿
秀外惠中，令人愛而忘死。顧一日之去，如千里之別。卿乘間當來，勿待夜也。」女諾之。
由此夙夜必偕。每使邀絳雪來，輒不至，生以為恨。女曰：「絳姐性殊落落，不似妾情癡
也。當從容對駕，不必過急。、一夕，女慘然入曰：「君隴不能守，尚望蜀耶？今長別
矣。」問：「何之？」以袖拭淚，曰：「此有定數，難為君言。昔日佳作，今成讖語矣。
『佳人已屬沙吒利，義士今無古押衙』，可為妾詠。、詰之不言，但有嗚咽。竟夜不眠，早
旦而去。生怪之。
    次日有即墨藍氏，入官游矚，見白牡丹，悅之，掘移徑去。生始悟香玉乃花妖也，悵惋
不已。過數日聞藍氏移花至家，日就萎悴。恨極，作《哭花》詩五十首，日日臨穴涕洟。
    一日憑弔方返，遙見紅衣人揮涕穴側。從容近就，女亦不避。生因把袂，相向汍瀾。已
而挽請入室，女亦從之。歎曰：「童稚姊妹，一朝斷絕！聞君哀傷，彌增妾慟。淚墮九泉，
或當感誠再作；然死者神氣已散，倉卒何能與吾兩人共談笑也。」生曰：「小生薄命，妨害
情人，當亦無福可消雙美。曩頻煩香玉道達微忱，胡再不臨？」女曰：「妾以年少書生，什
九薄倖；不知君固至情人也。然妾與君交，以情不以淫。若晝夜狎暱，則妾所不能矣。」言
已告別。生曰：「香玉長離，使人寢食俱廢。賴卿少留，慰此懷思，何決絕如此！」女乃
止，過宿而去。數日不復至。冷雨幽窗，苦懷香玉，輾轉床頭，淚凝枕席。攬衣更起，挑燈
復踵前韻曰：「山院黃昏雨，垂簾坐小窗。相思人不見，中夜淚雙雙。」詩成自吟。忽窗外
有人曰：「作者不可無和。」聽之，絳雪也。啟戶內之。女視詩，即續其後曰：「連袂人何
處？孤燈照晚窗。空山人一個，對影自成雙。」生讀之淚下，因怨相見之疏。女曰：「妾不
能如香玉之熱，但可少慰君寂寞耳。」生欲與狎。曰：「相見之歡，何必在此。」
    於是至無聊時，女輒一至。至則宴飲唱酬，有時不寢遂去，生亦聽之。謂曰：「香玉吾
愛妻，絳雪吾良友也。」每欲相問：「卿是院中第幾株？乞早見示，僕將抱植家中，免似香
玉被惡人奪去，貽恨百年。」女曰：「故土難移，告君亦無益也。妻尚不能終從，況友
乎！」生不聽，捉臂而出，每至壯丹下，輒問：「此是卿否？」女不言，掩口笑之。旋生以
臘歸過歲。至二月間，忽夢絳雪至，愀然曰：「妾有大難！君急往尚得相見；遲無及矣。」
醒而異之，急命僕馬，星馳至山。則道士將建屋，有一耐冬，礙其營造，工師將縱斤矣。生
急止之。入夜，絳雪來謝。生笑曰：「向不實告，宜遭此厄！今已知卿；如卿不至，當以艾
炷相炙。」女曰：「妾固知君如此，曩故不敢相告也。」坐移時，生曰：「今對良友，益思
艷妻。久不哭香玉，卿能從我哭乎？」二人乃往，臨穴灑涕。更余，絳雪收淚勸止。
    又數夕，生方寂坐，絳雪笑入曰：「報君喜信：花神感君至情，俾香玉復降宮中。」生
問：「何時？」答曰：「不知，約不遠耳。」天明下榻，生囑曰：「僕為卿來。勿長使人孤
寂。」女笑諾。兩夜不至。生往抱樹，搖動撫摩，頻喚無聲。乃返，對燈團艾，將往灼樹。
女遽入，奪艾棄之，曰：「君惡作劇，使人創痏，當與君絕矣！」生笑擁之。坐未定，香玉
盈盈而入。生望見，泣下流離，急起把握香玉。以一手握絳雪，相對悲哽。及坐，生把之覺
虛，如手自握，驚問之，香玉泫然曰：「昔，妾花之神，故凝；今，妾花之鬼，故散也。今
雖相聚，勿以為真，但作夢寐觀可耳。」絳雪曰：「妹來大好！我被汝家男子糾纏死矣。」
遂去。
    香玉款笑如前；但偎傍之間，彷彿以身就影。生悒悒不樂。香玉亦俯仰自恨，乃曰：
「君以白蘞屑，少雜硫黃，日酹妾一杯水，明年此日報君恩。」別去。明日往觀故處，則牡
丹萌生矣。生乃日加培植，又作雕欄以護之。香玉來，感激倍至。生謀移植其家，女不可，
曰：「妾弱質，不堪復戕。且物生各有定處，妾來原不擬生君家，違之反促年壽。但相憐
愛，合好自有日耳。」生恨絳雪不至。香玉曰：「必欲強之使來，妾能致之。」乃與生挑燈
至樹下，取草一莖，布掌作度，以度樹本，自下而上至四尺六寸，按其處，使生以兩爪齊搔
之。俄見絳雪從背後出，笑罵曰：「婢子來，助桀為虐耶！」牽挽併入。香玉曰：「姊勿
怪！暫煩陪侍郎君，一年後不相擾矣。」從此遂以為常。
    生視花芽，日益肥茂，春盡，盈二尺許。歸後，以金遺道士，囑令朝夕培養之。次年四
月至宮，則花一朵含苞未放；方流連間，花搖搖欲拆；少時已開，花大如盤，儼然有小美人
坐蕊中，裁三四指許；轉瞬飄然欲下，則香玉也。笑曰：「妾忍風雨以待君，君來何遲
也！」遂入室。絳雪亦至，笑曰：「日日代人作婦，今幸退而為友。」遂相談宴。至中夜，
絳雪乃去，二人同寢，款洽一如從前。後生妻卒，生遂入山不歸。是時牡丹已大如臂。生每
指之曰：「我他日寄魂於此，當生卿之左。」二女笑曰：「君勿忘之。」
    後十餘年，忽病。其子至，對之而哀。生笑曰：「此我生期，非死期也，何哀為！」謂
道士曰：「他日牡丹下有赤芽怒生，一放五葉者，即我也。」遂不復言。子輿之歸家。即
卒。次年，果有肥芽突出，葉如其數。道士以為異，益灌溉之。三年，高數尺，大拱把，但
不花。老道士死，其弟子不知愛惜，斫去之。白牡丹亦憔悴死；無何耐冬亦死。
    異史氏曰：「情之至者，鬼神可通。花以鬼從，而人以魂寄，非其結於情者深耶？一去
而兩殉之，即非堅貞，亦為情死矣。人不能貞，亦其情之不篤耳。仲尼讀《唐棣》而曰『未思」，信矣哉！」

三仙

    一士人赴試金陵，經宿遷，遇三秀才，談論超曠，遂與沽酒款洽。各表姓字：一介秋
衡，一常豐林，一麻西池。縱飲甚樂，不覺日暮。介曰：「未修地主之儀，忽叨盛饌，於理
不當。茅茨不遠，可便下榻。」常、麻並起捉裾，喚僕相將俱去。至邑北山，忽睹庭院，門
繞清流。既入，捨宇清潔，呼童張燈，又命安置從人。麻曰：「昔日以文會友，今場期伊
邇，不可虛此良夜。請擬四題，命鬮各拈其一，文成方飲。」眾從之。各擬一題，寫置幾
上，拾得者就案構思。二更未盡，皆已脫稿，迭相傳視。士人讀三作，深為傾倒，草錄而懷
藏之。主人進良醞，巨杯促酹，不覺醺醉。主人乃導客就別院寢。客醉，不暇解履，和衣而
臥。及醒，紅日已高，四顧並無院宇，主僕臥山谷中。大駭。見旁有一洞，水涓涓流，自訝
迷惘。探懷中則三作俱存。下問土人，始知為「三仙洞」。中有蟹、蛇、蝦蟆三物最靈，時
出遊，人常見之。士人入闈，三題即仙作，以是擢解。

鬼隸

    歷城縣二隸，奉邑令韓承宣命，營干他郡，歲暮方歸。途遇二人，裝飾亦類公役，同行
話言。二人自稱郡役。隸曰：「濟城快皂，相識十有八九，二君殊昧生平。」二人云：「實
相告：我城隍鬼隸也。今將以公文投東嶽。」隸問「公文何事？」答云：「濟南大劫，所報
者，殺人之名數也。」驚問其數。曰：「亦不甚悉，約近百萬。」隸問其期，答以「正
朔」。二隸驚顧，計到郡正值歲除，恐罹於難；遲留恐貽遣責。鬼曰：「違誤限期罪小，入
遭劫數禍大。宜他避，姑勿歸。」隸從之。未幾北兵大至，屠濟南，扛屍百萬。二人亡匿得免。

王十

    高苑民王十，負鹽於博興，夜為二人所獲。意為土商之邏卒也，捨鹽欲遁；足苦不前，
遂被縛。哀之。二人曰：「我非鹽肆中人，乃鬼卒也。」十懼，乞一至家別妻子。不許，
曰：「此去亦未便即死，不過暫役耳。」十問：「何事？」曰：「冥中新閻王到任，見奈河
淤平，十八獄坑廁俱滿，故捉三等人淘河：小偷、私鑄、私鹽；又一等人使滌廁，樂戶也。」
    十從去，入城郭，至一官署，見閻羅在上，方稽名籍。鬼稟曰：「捉一私販王十至。」
閻羅視之，怒曰：「私鹽者，上漏國稅，下蠹民生者也。若世之暴官奸商所指為私鹽者，皆
天下之良民。貧人揭錙銖之本，求升斗之息，何為私哉！」罰二鬼市鹽四斗，並十所負，代
運至家。留十，授以蒺藜骨朵，令隨諸鬼督河工。鬼引十去，至奈河邊，見河內人夫，繈續
如蟻。又視河水渾赤，臭不可聞。淘河者皆赤體持畚鍤，出沒其中。朽骨腐屍，盈筐負舁而
出；深處則滅頂求之。惰者輒以骨朵攻背股。同監者以香綿丸如巨菽，使含口中，乃近岸。
見高苑肆商亦在其中，十獨苛遇之，入河楚背，上岸敲股。商懼，常沒身水中，十乃已。經
三晝夜，河夫半死，河工亦竣。前二鬼仍送至家，豁然而蘇。
    先是，十負鹽未歸，天明妻啟戶，則鹽兩囊置庭中，而十久不至。使人遍覓之，則死途
中。舁之而歸，奄有微息，不解其故。及醒，始言之。肆商亦於前日死，至是始蘇。骨朵擊
處，皆成巨疽，渾身腐潰，臭不可近。十故詣之。望見十，猶縮首衾中，如在奈河狀。一年
始愈，不復為商矣。
    異史氏曰：「鹽之一道，朝遷之所謂私，乃不從乎公者也；官與商之所謂私，乃不從其
私者也。近日齊、魯新規，土商隨在設肆，各限疆域。不惟此邑之民，不得去之彼邑；即此
肆之民，不得去之彼肆。而肆中則潛設餌以釣他邑之民：其售於他邑，則廉其直；而售諸土
人，則倍其價以昂之。而又設邏於道，使境內之人，皆不得逃吾網。其有境內冒他邑以來
者，法不宥。彼此之相釣，而越肆假冒之愚民益多。一被邏獲，則先以刀杖殘其脛股，而後
送諸官；官則桎梏之，是名『私鹽』。嗚呼！冤哉！漏數萬之稅非私，而負升斗之鹽則私
之；本境售諸他境非私，而本境買諸本境則私之，冤矣！律中『鹽法』最嚴，而獨於貧難軍
民，背負易食者不之禁，今則一切不禁，而專殺此貧難軍民！且夫貧難軍民，妻子嗷嗷，上
守法而不盜，下知恥而不倡；不得已，而揭十母而求一子。使邑盡此民，即『夜不閉戶』可
也。非天下之良民乎哉！彼肆商者，不但使之淘奈河，直當使滌獄廁耳！而官於春秋節，受
其斯須之潤，遂以三尺法助使殺吾良民。然則為貧民計，莫若為盜及私鑄耳：盜者白晝劫人
而官若聾，鑄者爐火亙天而官若瞽，即異日淘河，尚不至如負販者所得無幾，而官刑立至
也。嗚呼！上無慈惠之師，而聽奸商之法，日變日詭，奈何不頑民日生，而良民日死哉！」
    各邑肆商，舊例以若干石鹽資，歲奉本縣，名曰：「食鹽」。又逢節序具厚儀。商以事
謁官，官則禮貌之，坐與語，或茶焉。送鹽販至，重懲不遑。張石宰令淄川，肆商來見，循
舊規但揖不拜。公怒曰：「前令受汝賄，故不得不隆汝禮；我市鹽而食，何物商人，敢公堂
抗禮乎！」捋褲將笞。商叩頭謝過，乃釋之，後肆中獲二負販者，其一逃去，其一被執到
官。公問：「販者二人，其一焉往？」販者曰：「逃去矣。」公曰：「汝腿病不能奔耶？」
曰：「能奔。」公曰：「既被捉，必不能奔；果能，可起試奔，驗汝能否。」其人奔數步欲
止。公曰：「奔勿止！」其人疾奔，竟出公門而去。見者皆笑。公愛民之事不一，此其閒
情，邑人猶樂誦之。

大男

    奚成列，成都士人也。有一妻一妾。妾何氏，小字昭容。妻早沒，繼娶申氏，性妒，虐
遇何，且並及奚；終日嘵聒，恆不聊生。奚怒亡去；去後何生一子大男。奚去不返，申擯何
不與同炊，計日授粟。大男漸長，用不給，何紡績佐食。大男見塾中諸兒吟誦，亦欲讀。母
以其太稚，姑送詣讀。大男慧，所讀倍諸兒。師奇之，願不索束脩。何乃使從師，薄相酬。
積二三年，經書全通。
    一日歸，謂母曰：「塾中五六人，皆從父乞錢買餅，我何獨無？」母曰：「待汝長，告
汝知。」大男曰：「今方七八歲，何時長也？」母曰：「汝往塾，路經關帝廟，當拜之，祐
汝速長。」大男信之，每過必入拜。母知之，問曰：「汝所祝何詞？」笑云：「但祝明年便
使我十六七歲。」母笑之。然大男學與軀長並速：至十歲，便如十三四歲者；其所為文竟成
章。一日謂母曰：「昔謂我壯大，當告父處，今可矣。」母曰：「尚未，尚未。」又年餘居
然成人，研詰益頻，母乃緬述之。大男悲不自勝，欲往尋父。母曰：「兒太幼，汝父存亡未
知，何遽可尋？」大男無言而去，至午不歸。往塾問師，則辰餐未復。母大驚，出資傭役，
到處冥搜，杳無蹤跡。
    大男出門，循途奔去，茫然不知何往。適遇一人將如夔州，言姓錢。大男丐食相從。錢
病其緩，為賃代步，資斧耗竭。至夔同食，錢陰投毒食中，大男瞑不覺。錢載至大剎，托為
己子，偶病絕資，賣諸僧。僧見其丰姿秀異，爭購之。錢得金竟去。僧飲之，略醒。長老知
而詣視，奇其相，研詰始得顛末。甚憐之，贈資使去。有瀘州蔣秀才下第歸，途中問得故，
嘉其孝，攜與同行。至瀘，主其家。月餘，遍加諮訪。或言閩商有奚姓者，乃辭蔣，欲之
閩。蔣贈以衣履，裡黨皆斂資助之。途遇二布客，欲往福清，邀與同侶。行數程，客窺囊
金，引至空所，摯其手足，解奪而去。適有永福陳翁過其地，脫其縛，載歸其家。翁豪富，
諸路商賈，多出其門，翁囑南北客代訪奚耗。留大男伴諸兒讀。大男遂住翁家，不復游。然
去家愈遠，音梗矣。
    何昭容孤居三四年，申氏減其費，抑勒令嫁。何志不搖。申強賣於重慶賈，賈劫取而
去。至夜，以刀自劙。賈不敢逼，俟創瘥，又轉鬻於鹽亭賈。至鹽亭，自刺心頭，洞見髒
腑。賈大懼，敷以藥，創平，求為尼。賈曰：「我有商侶，身無淫具，每欲得一人主縫紉。
此與作尼無異，亦可少償吾值。」何諾。賈輿送去。入門，主人趨出，則奚生也。蓋奚已棄
懦為商，賈以其無婦，故贈之也。相見悲駭，各述苦況，始知有兒尋父未歸。奚乃囑諸客
旅，偵察大男。而昭容遂以妾為妻矣。
    然自歷艱苦，痾痛多疾，不能操作，勸奚納妾。奚鑒前禍，不從所請。何曰：「妾如爭
床第者，數年來固已從人生子，尚得與君有今日耶？且人加我者，隱痛在心，豈及諸身而自
蹈之？」奚乃囑客侶，為買三十餘老妾。逾半年客果為買妾歸，入門則妻申氏。各相駭異。
先是申獨居年餘，兄苞勸令再適。申從之，惟田產為子侄所阻不得售。鬻諸所有，積數百
金，攜歸兄家。有保寧賈，聞其富有奩資，以多金啖苞賺娶之。而賈老廢不能人。申怨兄，
不安於室，懸樑投井，不堪其擾。賈怒，搜括其資，將賣作妾。聞者皆嫌其老。賈將適夔，
乃載與俱去。遇奚同肆，適中其意，遂貨之而去。既見奚，慚懼不出一語。奚問同肆商，略
知梗概，因曰：「使遇健男，則在保寧，無再見之期，此亦數也。然今日我買妾，非娶妻，
可先拜昭容，修嫡庶禮。」申恥之。奚曰：「昔日汝作嫡，何如哉！」何勸止之。奚不可，
操杖臨逼，申不得已，拜之。然終不屑承奉，但操作別室，何悉優容之，亦不忍課其勤惰。
奚每與昭容談宴，輒使役使其側；何更代以婢，不聽前。
    會陳公嗣宗宰鹽亭。奚與裡人有小爭，裡人以逼妻作妾揭訟奚。公不准理，叱逐之。奚
喜，方與何竊頌公德。一漏既盡，僮呼叩扉，入報曰：「邑令公至。」奚駭極，急覓衣履，
則公已至寢門；益駭，不知所為。何審之，急出曰：「是吾兒也！」遂哭。公乃伏地悲咽。
蓋大男從陳公姓，業為官矣。初、公至自都，迂道過故里，始知兩母皆醮，伏膺哀痛。族人
知大男已貴，反其田廬。公留僕營造，冀父復還。既而授任鹽亭，又欲棄官尋父，陳翁苦勸
止之。會有卜者，使筮焉。卜者曰：「小者居大，少者為長；求雄得雌，求一得兩，為官
吉。」公乃之任。為不得親，居官不茹葷酒。是日得裡人狀，睹奚姓名，疑之。陰遣內使細
訪，果父。乘夜微行而出。見母，益信卜者之神。臨去囑勿播，出金二百，啟父辦裝歸里。
    父抵家，門戶一新，廣畜僕馬，居然大家矣。申見大男貴盛，益自斂。兄苞不憤，訟
官，為妹爭嫡。官廉得其情，怒曰：「貪資勸嫁，已更二夫，尚何顏爭昔年嫡庶耶！」重笞
苞。由此名分益定。而申妹何，何姊之。衣服飲食，悉不自私。申初懼其復仇，今益愧悔。
奚亦忘其舊惡，俾內外皆呼以太母，但誥命不及耳。
    異史氏曰：「顛倒眾生，不可思議，何造物之巧也！奚生不能自立於妻妾之間，一碌碌
庸人耳。苟非孝子賢母，烏能有此奇合，坐享富貴以終身哉！」

外國人

    己巳秋，嶺南從外洋飄一巨艘來。上有十一人，衣鳥羽，文采璀璨。自言曰：「呂宋國
人。遇風覆舟，數十人皆死；惟十一人附巨木，飄至大島得免。凡五年，日攫鳥蟲而食；夜
伏石洞中，織羽為帆。忽又飄一舟至，櫓帆皆無，蓋亦海中碎於風者，於是附之將返。又被
大風引至澳門。」巡撫題疏，送之還國。

韋公子

    韋公子，咸陽世家。放縱好淫，婢婦有色，無不私者。嘗載金數千，欲盡覓天下名妓，
凡繁麗之區無不至。其不甚佳者信宿即去，當意則作百日留，叔亦名宦，休致歸，怒其行，
延明師置別業，使與諸公子鍵戶讀。公子夜伺師寢，逾垣歸，遲明而返。一夜失足折肱，師
始知之。告公，公益施夏楚，俾不能起而始藥之。及愈，公與之約：能讀倍諸弟，文字佳，
出勿禁；若私逸，撻如前。然公子最慧，讀常過程。數年中鄉榜。欲自敗約，公鉗制之。赴
都，以老僕從，授日記籍，使志其言動。故數年無過行。後成進士，公乃稍弛其禁。
    公子或將有作，惟恐公聞，入曲巷中輒托姓魏。一日過西安，見優僮羅惠卿，年十六
七，秀麗如好女，悅之。夜留繾綣，贈貽豐隆。聞其新娶婦尤韻妙，私示意惠卿。惠卿無難
色，夜果攜婦至，三人共一榻。留數日眷愛臻至。謀與俱歸。問其家口，答云：『母早喪，
父存。某原非羅姓。母少服役於咸陽韋氏，賣至羅家，四月即生余。倘得從公子去，亦可察
其音耗。」公子驚問母姓，曰：「姓呂。」生駭極，汗下浹體，蓋其母即生家婢也。生無
言。時天已明，厚贈之，勸令改業。偽托他適，約歸時召致之，遂別去。
    後令蘇州，有樂伎沈韋娘，雅麗絕倫，愛留與狎。戲曰：「卿小字取『春風一曲杜韋
娘』耶？」答曰：「非也。妾母十七為名妓，有咸陽公子與公同姓，留三月，訂盟婚娶。公
子去，八月生妾，因名韋，實妾姓也。公子臨別時，贈黃金鴛鴦今尚在。一去竟無音耗，妾
母以是憤悒死。妾三歲，受撫於沈媼，故從其姓。」公子聞言，愧恨無以自容。默移時，頓
生一策。忽起挑燈，喚韋娘飲，暗置鴆毒杯中。韋娘才下嚥，潰亂呻嘶。眾集視則已斃矣。
呼優人至，付以屍，重賂之。而韋娘所與交好者盡勢家，聞之皆不平，賄激優人訟於上官。
生懼，瀉橐彌縫，卒以浮躁免官。
    歸家年才三十八，頗悔前行。而妻妾五六人，皆無子。欲繼公孫；公以門無內行，恐兒
染習氣，雖許過嗣，必待其老而後歸之。公子憤欲招惠卿，家人皆以為不可，乃止。又數年
忽病，輒撾心曰：「淫婢宿妓者非人也！」公聞而歎曰：「是殆將死矣！」乃以次子之子，
送詣其家，使定省之。月餘果死。異史氏曰：「盜婢私娼，其流弊殆不可問。然以己之骨
血，而謂他人父，亦已羞矣。乃鬼神又侮弄之，誘使自食便液。尚不自剖其心，自斷其首，
而徒流汗投鴆，非人頭而畜鳴者耶！雖然，風流公子所生子女，即在風塵中亦皆擅場。」

石清虛

    邢雲飛，順天人。好石，見佳不惜重直。偶漁於河，有物掛網，沉而取之，則石徑尺，
四面玲瓏，峰巒疊秀。喜極如獲異珍。既歸，雕紫檀為座，供諸案頭。每值天欲雨，則孔孔
生雲，遙望如塞新絮。
    有勢豪某踵門求觀。既見，舉付健僕，策馬徑去。邢無奈，頓足悲憤而已。僕負石至河
濱，息肩橋上，忽失手墮諸河。豪怒，鞭仆。即出金雇善泅者，百計冥搜，竟不可見。乃懸
金署約而去。由是尋石者日盈於河，迄無獲者。後邢至落石處，臨流於邑，但見河水清澈，
則石固在水中。邢大喜，解衣入水，抱之而出。攜歸，不敢設諸廳所，潔治內室供之。一日
有老叟款門而請，邢託言石失已久。叟笑曰：「客舍非耶？」邢便請入捨以實其無，及入，
則石果陳几上。愕不能言。叟撫石曰：「此吾家故物，失去已久，今固在此耶。既見之，請
即賜還。」邢窘甚，遂與爭作石主。叟笑曰：「既汝家物，有何驗證？」邢不能答。叟曰：
「僕則故識之。前後九十二竅，孔中五字云：『清虛天石供。』」邢審視，孔中果有小字，
細如粟米，竭目力才可辨認；又數其竅，果如所言。邢無以對，但執不與。叟笑曰：「誰家
物而憑君作主耶！」拱手而出。邢送至門外；既還，已失石所在。邢急追叟，則叟緩步未
遠。奔牽其袂而哀之。叟曰：「奇哉！經尺之石，豈可以手握袂藏者耶？」邢知其神，強曳
之歸，長跽請之。叟乃曰：「石果君家者耶、僕家者耶？」答曰：「誠屬君家，但求割愛
耳。」叟曰：「既然，石固在是。」入室，則石已在故處。叟曰：「天下之寶，當與愛惜之
人。此石能自擇主，僕亦喜之。然彼急於自見，其出也早，則魔劫未除。實將攜去，待三年
後始以奉贈。既欲留之，當減三年壽數，乃可與君相終始。君願之乎？」曰：「願。」叟乃
以兩指捏一竅，竅軟如泥，隨手而閉。閉三竅，已，曰：「石上竅數，即君壽也。」作別欲
去。邢苦留之，辭甚堅；問其姓字亦不言，遂去。
    積年餘，邢以故他出，夜有賊入室，諸無所失，惟竊石而去。邢歸，悼喪欲死。訪察購
求，全無蹤跡。積有數年，偶入報國寺，見賣石者，則故物也，將便認取。賣者不服，因負
石至官。官問：「何所質驗？」賣石者能言竅數。邢問其他，則茫然矣。邢乃言竅中五字及
三指痕，理遂得伸。官欲杖責賣石者，賣石者自言以二十金買諸市，遂釋之。
    邢得石歸，裹以錦，藏櫝中，時出一賞，先焚異香而後出之。有尚書某購以百金，邢
曰：「雖萬金不易也。」尚書怒，陰以他事中傷之。邢被收，典質田產。尚書托他人風示其
子。子告邢，邢願以死殉石。妻竊與子謀，獻石尚書家。邢出獄始知，罵妻毆子，屢欲自
經，皆以家人覺救得不死。夜夢一丈夫來，自言：「石清虛。」戒邢勿戚：「特與君年餘別
耳。明年八月二十日昧爽時，可詣海岱門以兩貫相贖。」邢得夢，喜，謹志其日。其石在尚
書家，更無出雲之異，久亦不甚貴重之。明年，尚書以罪削職，尋死，邢如期至海岱門，則
其家人竊石出售，因以兩貫市歸。
    後邢至八十九歲，自治葬具，又囑子必以石殉，及卒，子遵遺教，瘞石墓中。半年許，
賊發墓劫石去。子知之，莫可追詰。越二三日，同僕在道，忽見兩人奔躓汗流，望空投拜，
曰：「邢先生，勿相逼！我二人將石去，不過賣四兩銀耳。」遂縶送到官，一訊即伏。問
石，則鬻宮氏。取石至，官愛玩欲得之，命寄諸庫。吏舉石，石忽墮地，碎為數十餘片。皆
失色。官乃重械兩盜論死。邢子拾碎石出，仍瘞墓中。
    異史氏曰：「物之尤者禍之府。至欲以身殉石亦癡甚矣！而卒之石與人相終始，誰謂石
無情哉？古語云：『士為知己者死。』非過也！石猶如此，何況於人！」

曾友於

    曾翁，昆陽故家也。翁初死未殮，兩眶中淚出如沈，有子六，莫解所以。次子悌，字友
於，邑名士，以為不祥，戒諸兄弟各自惕，勿貽痛於先人；而兄弟半迂笑之。
    先是翁嫡配生長子成，至七八歲，母子為強寇擄去。娶繼室，生三子：曰孝，曰忠，曰
信。妾生三子：曰悌，曰仁，曰義。孝以悌等出身賤，鄙不齒，因連結忠、信為黨。即與客
飲，悌等過堂下，亦傲不為禮。仁、義皆忿，與友於謀欲相仇。友於百詞寬譬，不從所謀；
而仁、義年最少，因兄言亦遂止。
    孝有女適邑周氏，病死。糾悌等往撻其姑，悌不從。孝憤然，令忠、信合族中無賴子、
往捉周妻，搒掠無算，拋粟毀器，盎盂無存。周告官。官怒，拘孝等囚系之，將行申黜。友
於懼，見宰自投。友於品行，素為宰重，諸兄弟以是得無苦。友於乃詣周所負荊，周亦器重
友於，訟遂止。
    孝歸，終不德友於。無何，友於母張夫人卒，孝等不為服，宴飲如故。仁、義益忿。友
於曰：「此彼之無禮，於我何損焉。」及葬，把持墓門，不使合厝。友於乃瘞母隧道中。未
幾孝妻亡，友於招仁、義同往奔喪。二人曰：「『期』且不論，『功』於何有！」再勸之，
哄然散去。友於乃自往，臨哭盡哀。隔牆聞仁、義鼓且吹，孝怒，糾諸弟往毆之。友於操杖
先從。入其家，仁覺先逃。興方逾垣，友於自後擊僕之。孝等拳杖交加，毆不止。友於橫身
障阻之。孝怒，讓友於。友於曰：「責之者以其無禮也，然罪固不至死。我不怙弟惡，亦不
助兄暴。如怒不解，願以身代之。」孝遂反杖撻友於，忠、信亦相助毆兄，聲震裡黨，群集
勸解，乃散去。友於即扶杖詣兄請罪。孝逐去之，不令居喪次。而義創甚，不復食飲。仁代
具詞訟官，訴其不為庶母行服。官簽拘孝、忠、信，而令友於陳狀。友於以面目損傷，不能
詣署，但作詞稟白，哀求寢息，宰遂消案。義亦尋愈。由是仇怨益深。仁、義皆幼弱，輒被
敲楚。怨友於曰：「人皆有兄弟，我獨無！」友於曰：「此兩語，我宜言之，兩弟何雲！」
因苦勸之，卒不聽。友於遂扃戶，攜妻子借寓他所，離家五十餘里，冀不相聞。
    友於在家雖不助弟，而孝等尚稍有顧忌；既去，諸兄一不當，輒叫罵其門，辱侵母諱。
仁、義度不能抗，惟杜門思乘間刺殺之，行則懷刀。
    一日寇所掠長兄成，忽攜婦亡歸。諸兄弟以家久析，聚謀三日，竟無處可以置之。仁、
義竊喜，招去共養之。往告友於。友於喜，歸，共出田宅居成。諸兄怒其市惠，登門窘辱。
而成久在寇中，習於威猛，大怒曰：「我歸，更無人肯置一屋；幸三弟念手足，又罪責之。
是欲逐我耶！」以石投孝，孝僕。仁、義各以杖出，捉忠、信，撻無數。成乃訟宰，宰又使
人請教友於。友於詣宰，俯首不言，但有流涕。宰問之，曰：「惟求公斷。」宰乃判孝等各
出田產歸成，使七分相準。自此仁、義與成倍加愛敬，談及葬母事，因並泣下。成恚曰：
「如此不仁，真禽獸也！」遂欲啟壙更為改葬。仁奔告友於，友於急歸諫止。成不聽，刻期
發墓，作齋於塋。以刀削樹，謂諸弟曰：「所不衰麻相從者，有如此樹！」眾唯唯。於是一
門皆哭臨，安厝盡禮。自此兄弟相安。
    而成性剛烈，輒批撻諸弟，於孝尤甚。惟重友於，雖盛怒，友於至，一言即解。孝有所
行，成輒不平之，故孝無一日不至友於所，潛對友於詬詛。友於婉諫，卒不納。友於不堪其
擾，又遷居三泊，去家益遠，音跡遂疏。又二年，諸弟皆畏成，久亦相習。
    而孝年四十六，生五子：長繼業，三繼德，嫡出；次繼功，四繼績，庶出；又婢生繼
祖。皆成立。效父舊行，各為黨，日相競，孝亦不能呵止。惟祖無兄弟，年又最幼，諸兄皆
得而詬厲之。岳家近三泊，會詣岳，迂道詣叔。入門見叔家兩兄一弟，弦誦怡怡，樂之，久
居不言歸。叔促之，哀求寄居。叔曰：「汝父母皆不知，我豈惜甌飯瓢飲乎！」乃歸。過數
月夫妻往壽岳母，告父曰：「兒此行不歸矣。」父詰之，因吐微隱。父慮與叔有夙隙，計難
久居。祖曰：「父慮過矣。二叔聖賢也。」遂去，攜妻之三泊。友於除舍居之，以齒兒行，
使執卷從長子繼善。祖最慧，寄籍三泊年餘，入去南郡庠。與善閉戶研讀，祖又諷誦最苦。
友於甚愛之。
    自祖居三泊，家中兄弟益不相能。一日微反唇，業詬辱庶母。功怒，刺殺業。官收功，
重械之，數日死獄中。業妻馮氏，猶日以罵代哭。功妻劉聞之，怒曰：「汝家男子死，誰家
男子活耶！」操刀入，擊殺馮，自投井死。馮父大立，悼女死慘，率諸子弟，藏兵衣底，往
捉孝妾，裸撻道上以辱之。成怒曰：「我家死人如麻，馮氏何得復爾！」吼奔而出。諸曾從
之，諸馮盡靡。成首捉大立，割其兩耳。其子護救，繼、績以鐵杖橫擊，折其兩股。諸馮各
被夷傷，哄然盡散。惟馮子猶臥道周。成夾之以肘，置諸馮村而還。遂呼績詣官自首。馮狀
亦至。於是諸曾被收。
    惟忠亡去，至三泊，徘徊門外。適友於率一子一侄鄉試歸，見忠，驚曰：「弟何來？」
忠未語先淚，長跪道左。友於握手拽入，詰得其情，大驚曰：「似此奈何！然一門乖戾，逆
知奇禍久矣；不然，我何以竄跡至此。但我離家久，與大令無聲氣之通，今即匐伏而往，徒
取辱耳。但得馮父子傷重不死，吾三人中幸有捷者，則此禍或可少解。」乃留之，晝與同
餐，夜與共寢。忠頗感愧。居十餘日，見其叔侄如父子，兄弟如同胞，淒然下淚曰：「今始
知從前非人也。」友於喜其悔悟，相對酸惻。俄報友於父子同科，祖亦副榜，大喜。不赴鹿
鳴，先歸展墓。明季科甲最重，諸馮皆為斂息。友於乃托親友賂以金粟，資其醫藥，訟乃
息。舉家泣感友於，求其復歸。友於乃與兄弟焚香約誓，俾各滌慮自新，遂移家還。
    祖從叔不願歸其家。孝乃謂友於曰：「我不德，不應有亢宗之子；弟又善教，俾姑為汝
子。有寸進時，可賜還也。」友於從之。又三年，祖果舉於鄉。使移家，夫妻皆痛哭而去。
不數日，祖有子方三歲，亡歸友於家，藏伯繼善室，不肯返。捉去輒逃。孝乃令祖異居，與
友於鄰。祖開戶通叔家。兩間定省如一焉。時成漸老，家事皆取決於友於。從此門庭雍穆，
稱孝友焉。
    異史氏曰：「天下惟禽獸止知母而不知父，奈何詩書之家往往蹈之也！夫門內之行，其
漸潰子孫者，直入骨髓。古云：其父盜，子必行劫，其流弊然也。孝雖不仁，其報亦慘，而
卒能自知乏德，托子於弟，宜其有操心慮患之子也。若論果報猶迂也。」

嘉平公子

    嘉平某公子，風儀秀美。年十七八，入郡赴童子試。偶過許娼之門，見內有二八麗人，
因目注之。女微笑點首，公子近就與語。女問：「寓居何處？」具告之，問：「寓中有人
否？」曰：「無。」女云：「妾晚間奉訪，勿使人知。」公子歸，及暮，屏去僮僕。女果
至，自言：「小字溫姬。」且云：「妾慕公子風流，故背媼而來。區區之意，願奉終身。」
公子亦喜。自此三兩夜輒一至。一夕冒雨來，入門解去濕衣，罥諸椸上，又脫足上小靴，求
公子代去泥塗。遂上床以被自覆。公子視其靴，乃五文新錦，沾濡殆盡，惜之。女曰：「妾
非敢以賤物相役，欲使公子知妾之癡於情也。」聽窗外雨聲不止，遂吟曰：「淒風冷雨滿江
城。」求公子續之。公子辭以不解。女曰：「公子如此一人，何乃不知風雅！使妾清興消
矣！」因勸肄習，公子諾之。往來既頻，僕輩皆知。公子姊夫宋氏亦世家子，聞之，竊求公
子一見溫姬。公子言之，女必不可。宋隱身僕捨，伺女至，伏窗窺之，顛倒欲狂。急排闥，
女起，逾垣而去。宋嚮往甚殷，乃修贄見許媼，指名求之。媼曰：「果有溫姬，但死已
久。」宋愕然退，告公子，公子始知為鬼。至夜因以宋言告女，女曰：「誠然。顧君欲得美
女子，妾亦欲得美丈夫。各遂所願足矣，人鬼何論焉？」公子以為然。試畢而歸，女亦從
之。他人不見，惟公子見之。至家，寄諸齋中。公子獨宿不歸，父母疑之。女歸寧，始隱以
告母，母大驚，戒公子絕之，公子不能聽。父母深以為憂，百術驅之不能去。一日，公子有
諭僕帖置案上，中多錯謬：「椒」訛「菽」，「姜」訛「江」，「可恨」訛「可浪」。女見
之，書其後：「何事『可浪』？『花菽生江。』有婿如此，不如為娼！」遂告公子曰：「妾
初以公子世家文人，故蒙羞自薦。不圖虛有其表！以貌取人，毋乃為天下笑乎！」言已而
沒。公子雖愧恨，猶不知所題，折帖示僕。聞者傳為笑談。
    異史氏曰：「溫姬可兒！翩翩公子，何乃苛其中之所有哉！遂至悔不如娼，則妻妾羞泣
矣。顧百計遣之不去，而見帖浩然，則『花菽生江』，何殊於杜甫之』子章髑髏』哉！」
《耳錄》云：「道旁設漿者，榜云：「施『恭』結緣。」亦可一笑。
    有故家子，既貧，榜於門曰：「賣古淫器。」訛瑤淫云：「有要宣淫、定淫者，大小皆
有，入內看物論價。」崔盧之子孫如此甚眾，何獨「花菽生江」哉！

卷十二 
 
二班 車伕 乩仙 苗生 蠍客 杜小雷 毛大福 雹神 李八缸 老龍船戶 青城婦 鴞鳥 
古瓶 元少先生 薛慰娘 田子成 王桂庵 寄生附 周生 褚遂良 劉全 土化兔 鳥使 姬生 
果報 公孫夏 韓方 紉針 桓侯 粉蝶 李檀斯 錦瑟 太原獄 新鄭訟 李象先 房文淑 
秦檜 浙東生 博興女 一員官 丐汕 人妖 蟄蛇 晉人 龍 愛才 

二班

    殷元禮，雲南人，善針灸之術。遇寇亂，竄入深山。日既暮，村舍尚遠，懼遭虎狼。遙
見前途有兩人，疾趁之。既至，兩人問客何來，殷乃自陳族貫。兩人拱敬曰：「是良醫殷先
生也，仰山鬥久矣！」殷轉詰之。二人自言班姓，一為班爪，一為班牙。便謂：「先生，予
亦避難石室，幸可棲宿，敢屈玉趾，且有所求。殷喜從之。俄至一處，室傍巖谷。爇柴代
燭：始見二班容軀威猛，似非良善。計無所之，亦即聽之。又聞榻上呻吟，細審，則一老嫗
僵臥，似有所苦。問：「何恙？」牙曰：「以此故，敬求先生。」乃束火照榻，請客逼視。
見鼻下口角有兩贅瘤，皆大如碗，且云：「痛不可觸，妨礙飲食。」殷曰：「易耳。」出艾
團之，為灸數十壯，曰：「隔夜愈矣。」二班喜，燒鹿餉客；並無酒飯，惟肉一品。爪曰：
「倉猝不知客至，望勿以輶褻為怪。」殷飽餐而眠，枕以石塊。二班雖誠樸，而粗莽可懼，
殷轉側不敢熟眠。天未明便呼嫗，問所患。嫗初醒，自捫，則瘤破為創。殷促二班起，以火
就照，敷以藥屑，曰：「愈矣。」拱手遂別。班又以燒鹿一肘贈之。
    後三年無耗。殷適以故入山，遇二狼當道，阻不得行。日既西。狼又群至，前後受敵。
狼撲之，僕；數狼爭嚙，衣盡碎。自分必死。忽兩虎驟至，諸狼四散。虎怒大吼，狼懼盡
伏。虎悉撲殺之，竟去。殷狼狽而行，懼無投止。遇一媼來，睹其狀，曰：「殷先生吃苦
矣！」殷慼然訴狀，問何見識。媼曰：「余即石室中灸瘤之病嫗也。」殷始恍然，便求寄
宿。媼引去，入一院落，燈火已張，曰：「老身伺先生久矣。」遂出袍褲，易其敝敗。羅漿
具酒，酬勸諄切。媼亦以陶碗自酌，談飲俱豪，不類巾幗。殷問：「前日兩男子，系老姥何
人？胡以不見？」媼曰：「兩兒遣逆先生，尚未歸復，必迷途矣。」殷感其義，縱飲不覺沉
醉，酣眠座間。既醒，已曙，四顧竟無廬，孤坐巖上。聞巖下喘息如牛，近視，則老虎方睡
未醒。喙間有二瘢痕，皆大如拳。駭極，惟恐其覺，潛蹤而遁。始悟兩虎即二班也。

車伕

    有車伕載重登坡，方極力時，一狼來嚙其臀。欲釋手，則貨敝身壓，忍痛推之。既上，
則狼已齕片肉而去。乘其不能為力之際，竊嘗一臠，亦黠而可笑也。

乩仙

    章丘米步雲，善以乩卜。每同人雅集，輒召仙相與賡和。一日友人見天上微去，得句，
請以屬對，曰：「羊脂白玉天。」乩批云：「問城南老董。」眾疑其妄。後以故偶適城南，
至一處，土如丹砂，異之。見一叟牧豕其側，因問之。叟曰：「此豬血紅泥地也。」忽憶乩
詞，大駭。問其姓，答云：「我老董也。」屬對不奇，而預知遇城南老董，斯亦神矣！
 
苗生

    龔生，岷州人。赴試西安，憩於旅舍，沽酒自酌。一偉丈夫入，坐與語。生舉卮勸飲，
客亦不辭。自言苗姓，言噱粗豪。生以其不文，偃蹇遇之。酒盡不復沽。苗生曰：「措大飲
酒，使人悶損！」起向壚頭沽，提巨瓻而入。生辭不飲，苗捉臂勸釂，臂痛欲折。生不得
已，為盡數觴。苗以羹碗自吸，笑曰：「僕不善勸客，行止惟君所便。」生即治裝行。
    約數里，馬病臥於途，坐待路側。行李重累，正無方計，苗尋至。詰知其故，遂謝裝付
僕，己乃以肩承馬腹而荷之，趨二十餘里，始至逆旅，釋馬就櫪。移時生主僕方至。生乃驚
為神，相待優渥，沽酒市飯，與共餐飲。苗曰：「僕善飯，非君所能飽，飫飲可也。」引盡
一瓻，乃起而別曰：「君醫馬尚須時日，余不能待，行矣。」遂去，
    後生場事畢，三四友人邀登華山，藉地作筵。方共宴笑，苗忽至，左攜巨尊，右提豚肘
擲地曰：「聞諸君登臨，敬附驥尾。」眾起為禮，相並雜坐，豪飲甚歡。眾欲聯句，苗爭
曰：「縱飲甚樂，何苦愁思。」眾不聽，設「金谷之罰」。苗曰：「不佳者，當以軍法從
事！」眾笑曰：「罪不至此。」苗曰：「如不見誅，僕武夫亦能之也。」首座靳生曰：「絕
巘憑臨眼界空。」苗信口續曰：「唾壼擊缺劍光紅。」下座沉吟既久，苗遂引壺自傾。移
時，以次屬句，漸涉鄙俚。苗呼曰：「只此已足，如赦我者，勿作矣！」眾弗聽。苗不可復
忍，遽效作龍吟，山谷響應；又起俯仰作獅子舞。詩思既亂，眾乃罷吟，因而飛觴再酌。時
已半酣，客又互誦闈中作，迭相讚賞。苗不欲聽，牽生豁拳。勝負屢分，而諸客誦贊未已。
苗厲聲曰：「僕聽之已悉。此等文只宜向床頭對婆子讀耳，廣眾中刺刺者可厭也！」眾有慚
色，更惡其粗莽，遂益高吟。苗怒甚，伏地大吼，立化為虎，撲殺諸客，咆哮而去。所存
者，惟生及靳。靳是科領薦。
    後三年再經華陰，忽見嵇生，亦山上被噬者。大恐欲馳，靳捉鞚使不得行。靳乃下馬，
問其何為。答曰：「我今為苗氏之倀，從役良苦。必再殺一士人，始可相代。三日後，應有
儒服儒冠者見噬於虎，然必在蒼龍嶺下，始是代某者。君於是日，多邀文士於此，即為故人
謀也。」靳不敢辨，敬諾而別。至寓籌思終夜，莫知為謀，自拚背約，以聽鬼責。適有表戚
蔣生來，靳述其異。蔣名下士，邑尤生考居其上，竊懷忌嫉。聞靳言，陰欲陷之。折簡邀尤
與共登臨，自乃著白衣而往，尤亦不解其意。至嶺半，餚酒並陳，敬禮臻至。會郡守登嶺
上，與蔣為通家，聞蔣在下，遣人召之。蔣不敢以白衣往，遂與尤易冠服。交著未完，虎驟
至，銜蔣而去。
    異史氏曰：「得意津津者，捉衿袖，強人聽聞；聞者欠伸屢作，欲睡欲遁，而誦者足蹈
手舞，茫不自覺。知交者亦當從旁肘之躡之，恐座中有不耐事之苗生在也。然嫉忌者易服而
斃，則知苗亦無心者耳。故厭怒者苗也——非苗也。」

蠍客

    南商販蠍者，歲至臨朐，收買甚多。土人持木鉗入山，探穴發石搜捉之。一歲商復來，
寓客肆。忽覺心動，毛髮森悚，急告主人曰：「傷生既多，今見怒於蠆鬼，將殺我矣！急垂
拯救！」主人顧室中有巨甕，乃使蹲伏，以甕覆之。移時一人奔入，黃發獰丑，問主人：
「南客安在？」答曰：「他出。」其人入室四顧，鼻作嗅聲者三，遂出門去。主人曰：「可
幸無恙矣。」及啟甕視客，客已化為血水。

杜小雷

    杜小雷，益都之西山人。母雙盲。杜事之孝，家雖貧，甘旨無缺。一日將他適，市肉付
妻，令作餺飥。妻最忤逆，切肉時雜蜣螂其中。母覺臭惡不可食，藏以待子。杜歸，問：
「餺飥美乎？」母搖首，出示子。杜裂視，見蜣螂，怒甚。入室欲撻妻，又恐母聞。上榻籌
思，妻問之，不語。妻自餒，彷徨榻下。久之喘息有聲。杜叱曰：「不睡待敲扑耶！」亦覺
寂然。起而燭之，但見一豕，細視，則兩足猶人，始知為妻所化。邑令聞之，縶去，使游四
門，以戒眾人。譚薇臣曾親見之。

毛大福

    太行毛大福，瘍醫也。一日行術歸，道遇一狼，吐裹物，蹲道左。毛拾視，則布裹金飾
數事。方怪異間，狼前歡躍，略曳袍服即去。毛行又曳之。察其意不惡，因從之去。未幾至
穴，見一狼病臥，視頂上有巨瘡，潰腐生蛆。毛悟其意，撥剔淨盡，敷藥如法，乃行。日既
晚，狼遙送之。行三四里，又遇數狼，咆哮相侵，懼甚。前狼急入其群，若相告語，從狼悉
散去。毛乃歸。
    先是，邑有銀商寧泰，被盜殺於途，莫可追詰。會毛貨金飾，為寧所認，執赴公庭。毛
訴所從來，官不信，械之。毛冤極不能自伸，惟求寬釋，請問諸狼。官遣兩役押入山，直抵
狼穴。值狼未歸，及暮不至，三人遂反。至半途遇二狼，其一瘡痕猶在，毛識之，向揖而祝
曰：「前蒙饋贈，今遂以此被屈。君不為我昭雪，回去搒掠死矣！」狼見毛被縶，怒奔隸。
隸拔刀相向。狼以喙拄地大嗥；嗥兩三聲，山中百狼群集，圍旋隸。隸大窘。狼競前嚙縶
索，隸悟其意，解毛縛，狼乃俱去。歸述其狀，官異之，未遽釋毛。後數日，官出行。一狼
銜敝履委道上。官過之，狼又銜履奔前置於道。官命收履，狼乃去。官歸，陰遣人訪履主。
或傳某村有叢薪者，被二狼迫逐，銜其履而去。拘來認之，果其履也。遂疑殺寧者必薪，鞫
之果然。蓋薪殺寧，取其巨金，衣底藏飾，未遑搜括，被狼銜去也。
    昔一穩婆出歸，遇一狼阻道，牽衣若欲召之。乃從去，見雌狼方娩不下。嫗為用力按
捺，產下放歸。明日，狼銜鹿肉置其家以報之。可知此事從來多有。

雹神

    唐太史濟武，適日照會安氏葬。道經雹神李左車祠，入游眺。祠前有池，池水清澈，有
朱魚數尾游泳其中。內一斜尾魚唼呷水面，見人不驚。太史拾小石將戲擊之。道士急止勿
擊。問其故，言：「池鱗皆龍族，觸之必致風雹。」太史笑其附會之誣，竟擲之。既而升車
東行，則有黑雲如蓋，隨之以行。簌簌雹落，大如綿子。又行里餘，始霽。太史弟涼武在
後，追及與語，則竟不知有雹也。問之前行者亦云。太史笑曰：「此豈廣武君作怪耶！」猶
未深異。
    安村外有關聖祠，適有稗販客，釋肩門外，忽棄雙簏，趨祠中，拔架上大刀旋舞，曰：
「我李左車也。明日將陪從淄川唐太史一助執紼，敬先告主人。」數語而醒，不自知其所
言，亦不識唐為何人。安氏聞之，大懼。村去祠四十餘里，敬修楮帛祭具，詣祠哀禱，但求
憐憫，不敢枉駕。太史怪其敬信之深，問諸主人。主人曰：「雹神靈跡最著，常托生人以為
言，應驗無虛語。若不虔祝以尼其行，則明日風雹立至矣。」異史氏曰：「廣武君在當年，
亦老謀壯事者流也。即司雹於東，或亦其不磨之氣，受職於天。然業已神矣，何必翹然自異
哉！唐太史道義文章，天人之欽矚已久，此鬼神之所以必求信於君子也。」

李八缸

    太學李月生，升宇翁之次子也。翁最富，以缸貯金，裡人稱之「八缸」。翁寢疾，呼子
分金：兄八之，弟二之。月生觖望。翁曰：「我非偏有愛憎，藏有窖鏹，必待無多人時，方
以畀汝，勿急也。」過數日，翁益彌留。月生慮一旦不虞，覷無人就床頭秘訊之，翁曰：
「人生苦樂皆有定數。汝方享妻賢之福，故不宜再助多金，以增汝過。」蓋月生妻車氏，最
賢，有桓、孟之德，故雲。月生固哀之，怒曰：「汝尚有二十餘年坎壈未歷，即予千金，亦
立盡耳。苟不至山窮水盡時，勿望給與也！」月生孝友敦篤，亦即不敢復言。猶冀父復瘥，
旦夕可以婉告。無何翁大漸，尋卒。幸兄賢，齋葬之謀，勿與校計。
    月生又天真爛漫，不較錙銖，且好客善飲，炊黍治具，日促妻三四作，不甚理家人生
產。裡中無賴窺其懦，輒魚肉之。逾數年家漸落。窘急時，賴兄小周給，不至大困。無何兄
以老病卒，益失所助，至絕糧食。春貸秋償，田所出登場輒盡。乃割畝為活，業益消減。又
數年妻及長子相繼殂謝，無聊益甚。尋買販羊者之妻徐，翼得其小阜；而徐性剛烈，日凌藉
之，至不敢與親朋通吊慶禮。忽一夜夢父曰：「今汝所遭，可謂山窮水盡矣。嘗許汝窖金，
今其可矣。」問：「何在？」曰：「明日畀汝。」醒而異之，猶謂是貧中之積想也。次日發
土葺墉，掘得巨金，始悟向言「無多人」，乃死亡將半也。
    異史氏曰：「月生，余杵臼交，為人樸誠無偽。余兄弟與交，哀樂輒相共。數年來村隔
十餘里，老死竟不相聞。余偶過其居裡，因亦不敢過問之。則月生之苦況，蓋有不可明言者
矣。忽聞暴得千金，不覺為之鼓舞。嗚呼！翁臨終之治命，昔習聞之，而不意其言皆讖也。抑何其神哉！」

老龍船戶

    朱公徽蔭巡撫粵東時，往來商旅，多告無頭冤狀。千里行人，死不見屍，數客同游，全
無音信，積案纍纍，莫可究詰。初告，有司尚發牒行緝；迨投狀既多，竟置不問。公蒞任，
歷稽舊案，狀中稱死者不下百餘，其千里無主，更不知凡幾。公駭異惻怛，籌思廢寢。遍訪
僚屬，迄少方略。於是潔誠熏沐，致檄城隍之神。已而齋寢，恍惚見一官僚搢笏而入。問：
「何官？」答云：「城隍劉某。」「將何言？」曰：「鬢邊垂雪，天際生雲，水中漂木，壁
上安門。」言已而退。既醒，隱謎不解。輾轉終宵，忽悟曰：「垂雪者，老也；生雲者，龍
也；水上木為船；壁上門為戶：豈非『老龍船戶』耶！」蓋省之東北，曰小嶺，曰藍關，源
自老龍津以達南海，每由此入粵。公遣武弁，密授機謀，捉龍津駕舟者，次第擒獲五十餘
名，皆不械而服。蓋此等賊以舟渡為名，賺客登舟，或投蒙藥，或燒悶香，致客沉迷不醒，
而後剖腹納石以沉水底。冤慘極矣！自昭雪後，遐邇歡騰，謠湧成集焉。
    異史氏曰：「剖腹沉石，慘冤已甚，而木雕之有司，絕不少關痛癢，豈特粵東之暗無天
日哉！公至則鬼神效靈，覆盆俱照，何其異哉！然公非有四目兩口，不過痌瘝之念，積於中
者至耳。彼巍巍然，出則刀戟橫路，入則蘭麝熏心，尊優雖至，究何異於老龍船戶哉！」

青城婦

    費邑高夢說為成都守，有一奇獄。先是有西商客成都，娶青城山寡婦。既而以故西歸，
年餘復返。夫妻一聚，而商暴卒。同商疑而告官，官亦疑婦有私，苦訊之。橫加酷掠，卒無
詞。牒解上司，並少實情，淹系獄底，積有時日。
    後高署有患病者，延一老醫，適相言及。醫聞之，遽曰：「婦尖嘴否？」問：「何
說？」初不言，詰再三，始曰：「此處繞青城山有數村落，其中婦女多為蛇交，則生女尖
喙，陰中有物類蛇舌。至淫縱時則舌或出，一入陰管，男子陽脫立死。」高聞之駭，尚未深
信。醫曰：「此處有巫媼，能內藥使婦意蕩，舌自出，是否可以驗見。」高即如言，使媼治
之，舌果出，疑始解。牒報郡。上官皆如法驗之，乃釋婦罪。

鴞鳥

    長山楊令，性奇貪。康熙乙亥間，西塞用兵，市民間騾馬運糧。楊假此搜括，地方頭畜
一空。周村為商賈所集，趁墟者車馬輻輳。楊率健丁悉篡奪之，不下數百餘頭。四方估客，
無處控告。
    時諸令皆以公務在省。適益都令董、萊蕪令范、新城令孫，會集旅舍。有山西二商迎門
號訴，蓋有健騾四頭，俱被搶掠，道遠失業不能歸，哀求諸公為緩頰也。三公憐其情，許
之。遂共詣楊。楊治具相款。酒既行，眾言來意，楊不聽。眾言之益切。楊舉酒促釂以亂
之，曰：「某有一令，不能者罰。須一天上、一地下、一古人，左右問所執何物，口道何
詞，隨問答之。」便倡云：「天上有月輪，地下有崑崙，有一古人劉伯倫。左問所執何物，
答云：『手執酒杯。』右問口道何詞，答云：『道是酒杯之外不須提。』」范公云：「天上
有廣寒宮，地下有乾清宮，有一古人姜太公。手執釣魚竿，道是『願者上鉤』。孫云：「天
上有天河，地下有黃河，有一古人是蕭何。手執一本《大清律》，他道是『贓官贓吏』。」
楊有慚色，沉吟久之，曰：「某又有之。天上有靈山，地下有太山，有一古人是寒山。手執
一帚，道是『各人自掃門前雪』。」眾相視腆然。忽一少年傲岸而入，袍服華整，舉手作
禮。共挽坐，酌以大鬥。少年笑曰：「酒且勿飲。聞諸公雅令，願獻芻蕘。」眾請之，少年
曰：「天上有玉帝，地下有皇帝，有一古人洪武朱皇帝。手執三尺劍，道是『貪官剝
皮』。」眾大笑。楊恚罵曰：「何處狂生敢爾！」命隸執之。少年躍登几上，化為鴞，沖簾
飛出，集庭樹間，四顧室中作笑聲。主人擊之，且飛且笑而去。
    異史氏曰：「市馬之役，諸大令健畜盈庭者十之七，而千百為群，作騾馬賈者，長山外
不數數見也。聖明天子愛惜民力，取一物必償其值，焉知奉行者流毒若此哉！鴞所至，人最
厭其笑，兒女共唾之，以為不祥。此一笑則何異於鳳鳴哉！」

古瓶


    淄邑北村井涸，村人甲、乙縋入淘之。掘尺餘，得髑髏。誤破之，口含黃金，喜納腰
橐。復掘，又得髑髏六七枚。冀得含金，悉破之，而一無所有。其旁有磁瓶二、銅器一。器
大可合抱，重數十斤，側有雙環，不知何用，斑駁陸離。瓶亦古制，非近款。既出井，甲、
乙皆死。移時乙蘇，曰：「我乃漢人。遭新莽之亂，全家投井中。適有少金，因內口中，實
非含斂之物，人人都有也。奈何遍碎頭顱？情殊可恨！」眾香櫧共祝之，許為殯葬，乙乃
愈；甲則不能復生矣。
    顏鎮孫生聞其異，購銅器而去。袁孝廉宣四得一瓶，可驗陰晴：見有一點潤處，初如粟
米，漸闊漸滿，未幾雨至；潤退則雲開天霽。其一入張秀才家，可志朔望：朔則黑點起如
豆，與日俱長；望則一瓶遍滿；既望又以次而退，至晦則復其初。以埋土中久，瓶口有小石
粘口上，刷剔不可下。敲去之，石落而口微缺，亦一憾事。浸花其中，落花結實，與在樹者無異雲。

元少先生

    韓元少先生為諸生時，有吏突至，白主人欲延作師，而殊無名刺。問其家閥，含糊對
之。束帛緘贄，儀禮優渥，先生許之，約期而去。至日果以輿來。迤戌茤飽A道路皆所未
經。忽睹殿閣，下車入，氣象類藩邸。既就館，酒炙紛羅，勸客自進，並無主人。筵既撤，
則公子出拜；年十五六，姿表秀異。展禮罷，趨就他捨，請業始至師所。公子甚慧，聞義輒
通。
    先生以不知家世，頗懷疑悶。館有二僮給役，私詰之，皆不對。問：「主人何在？」答
以事忙。先生求導窺之，僮不可。屢求之，乃導至一處，聞拷楚聲。自門隙目注之，見一王
者坐殿上，階下劍樹刀山皆冥中事。大駭。方將卻步，內已知之，因罷政，叱退諸鬼，疾呼
僮。僮變色曰：「我為先生，禍及身矣！」戰惕奔入。王者怒曰：「何敢引人私窺！」即以
巨鞭重笞訖。乃召先生入，曰：「所以不見者，以幽明異路。今已知之，勢難再聚。」因贈
束金使行，曰：「君天下第一人，但坎壈未盡耳。」使青衣捉騎送之。先生疑身已死，青衣
曰：「何得便爾！先生食御一切置自俗間，非冥中物也。」既歸，坎坷數年，中會、狀，其言皆驗。

薛慰娘

    豐玉桂，聊城儒生也，貧無生業。萬曆間，歲大祲，孑然南遁。及歸，至沂而病。力疾
行數里，至城南叢葬處，益憊，因傍塚臥。忽如夢，至一村，有叟自門中出，邀生入。屋兩
楹，亦殊草草。室內一女子，年十六七，儀容慧雅。叟使瀹柏枝湯，以陶器供客。因詰生裡
居、年齒，既已，乃曰：「洪都姓李，平陽族。流寓此間今三十二年矣。君志此門戶，余家
子孫如見探訪，即煩指示之。老夫不敢忘義。義女慰娘頗不醜，可配君子。三豚兒到日，即
遣主盟。」生喜，拜曰：「犬馬齒二十有二，尚少良配。惠以眷好固佳；但何處得翁之家人
而告訴也？」叟曰：「君但住北村中，相待月餘，自有來者，止求不憚煩耳。」生恐其言不
信，要之曰：「實告翁：僕故家徒四壁，恐後日不如所望，中道之棄，人所難堪。即無姻
好，亦不敢不守季路之諾，即何妨質言之也？」叟笑曰：「君欲老夫旦旦耶？我稔知君貧。
此訂非專為君，慰娘孤而無倚，相托已久，不忍聽其流落，故以奉君子耳。何見疑！」即捉
臂送生出，拱手合扉而去。
    生覺，則身臥塚邊，日已將午。漸起，次且入村，村人見之皆驚，謂其已死道旁經日
矣。頓悟叟即塚中人也，隱而不言，但求寄寓。村人恐其復死，莫敢留。村有秀才與同姓，
聞之，趨詰家世，蓋生緦服叔也。喜導至家，餌治之，數日尋愈。因述所遇，叔亦驚異，遂
坐待以覘其變。居無何，果有官人至村，訪父墓址，自言平陽進士李叔向。先是其父李洪
都，與同鄉某甲行賈，死於沂，某因瘞諸叢葬處。既歸某亦死。是時翁三子皆幼。長伯仁，
舉進士，令淮南。數遣人尋父墓，迄無知者。次仲道，舉孝廉。叔向最少，亦登第。於是親
求父骨，至沂遍訪。
    是日至，村人皆莫識。生乃引至墓所，指示之。叔向未敢信，生為具陳所遇，叔向奇
之。審視兩墳相接，或言三年前有宦者，葬少妾於此。叔向恐誤發他塚，生遂以所臥處示
之。叔向命舁材其側，始發塚。塚開，則見女屍，服妝黯敗，而粉黛如生。叔向知其誤，駭
極，莫知所為。而女已頓起，四顧曰：「三哥來耶？」叔向驚，就問之，則慰娘也。乃解衣
蔽覆，舁歸逆旅。急發旁塚，冀父復活。既發，則膚革猶存，撫之僵燥，悲哀不已。裝斂入
村，清醮七日；女亦縗絰若女。忽告叔向曰：「曩阿翁有黃金二錠，曾分一為妾作奩。妾以
孤弱無藏所，僅以絲線縶腰，而未將去，兄得之否？」叔向不知，乃使生反求諸壙，果得
之，一如女言。叔向仍以線志者分贈慰娘。暇乃審其家世。
    先是，女父薛寅侯無子，止生慰娘，甚鍾愛之。一日女自金陵舅氏歸，將媼問渡。操舟
者乃金陵媒也。適有宦者任滿赴都，遣覓美妾，凡歷數家，無當意者，將為扁舟詣廣陵。忽
遇女，隱生詭謀，急招附渡。媼素識之，遂與共濟。中途投毒食中，女嫗皆迷。推嫗墮江，
載女而返，以重金賣諸宦者。入門嫡始知，怒甚。女又惘然，莫知為禮，遂撻楚而囚禁之。
北渡三日，女方醒。婢言始末，女大泣。一夜宿於沂，自經死，乃瘞諸亂塚中。女在墓，為
群鬼所凌，李翁時呵護之，女乃父事翁。翁曰：「汝命合不死，當為擇一快婿。」前生既見
而出，反謂女曰：「此生品誼可托。待汝三兄至，為汝主婚。」一日曰：「汝可歸候，汝三
兄將來矣。」蓋即發墓之日也。女於喪次，為叔向緬述之。
    叔向歎息良久，乃以慰娘為妹，俾從李姓。略買衣妝，遣歸生，且曰：「資斧無多，不
能為妹子辦妝。意將偕歸，以慰母心，何如？」女亦欣然。於是夫妻從叔向，輦柩並發。及
歸，母詰得其故，愛逾所生，館諸別院。喪次，女哀悼過於兒孫。母益憐之，不令東歸，囑
諸子為之買宅。
    適有馮氏賣宅，直六百金，倉猝未能取盈，暫收契券，約日交兌。及期馮早至，適女亦
從別院入省母，突見之，絕似當年操舟人，馮見亦驚。女趨過之。兩兄亦以母小恙，俱集母
所。女問：「廳前跮踱者為誰？」仲道曰：「此必前日賣宅者也。」即起欲出。女止之，告
以所疑，使詰難之。仲道諾而出，則馮已去，而巷南塾師薛先生在焉。因問：「何來？」
曰：「昨夕馮某浼早登堂，一署券保。適途遇之，雲偶有所忘，暫歸便返，使僕坐以待
之。」少間，生及叔向皆至，遂相攀談。慰娘以馮故，潛來屏後窺客，細視之，則其父也。
突出，持抱大哭。翁驚涕曰：「吾兒何來！」眾始知薛即寅侯也。仲道雖與街頭常遇，初未
悉其名字。至是共喜，為述前因，設酒相慶。因留信宿，自道行蹤。蓋失女後，妻以悲死，
鰥居無依，故遊學至此也。生約買宅後，迎與同居。翁次日往探，馮則舉家遁去，乃知殺媼
賣女者即其人也。馮初至平陽，貿易成家；比年賭博，日就消乏，故貨居宅，賣女之資，亦
瀕盡矣。慰娘得所，亦不甚仇之，但擇日徙居，更不追其所往。李母饋遺不絕，一切日用皆
供給之。生遂家於平陽，但歸試甚苦。幸於是科得舉孝廉。
    慰娘富貴，每念媼為己死，思報其子。媼夫姓殷，一子名富，好博，貧無立錐。一日博
局爭注，毆殺人命，亡歸平陽，遠投慰娘。生遂留之門下。研詰所殺姓名，蓋即操舟馮某
也。駭歎久之，因為道破，乃知馮即殺母仇人也。益喜，遂役生家。薛寅侯就養於婿，婿為
買婦，生子女各一焉。

田子成

    江寧田子成，過洞庭舟覆而沒。子良耜，明季進士，時在抱中。妻杜氏聞訃，仰藥而
死。良耜受庶祖母撫養成立，筮仕湖北。年餘，奉憲命營務湖南，至洞庭痛哭而返。自告才
力不及，降縣丞，隸漢陽，辭不就。院司強督促之乃就。輒放蕩江湖間，不以官職自守。
    一夕艤舟江岸，聞洞簫聲，抑揚可聽。乘月步去，約半里許，見曠野中茅屋數椽，熒熒
燈火。近窗窺之，有三人對酌其中，上座一秀才年三十許；下座一叟；側座吹簫者年最少。
吹竟，叟擊節贊佳。秀才面壁吟思，若罔聞。叟曰：「盧十兄必有佳作，請長吟，俾得共賞
之。」秀才乃吟曰：「滿江風月冷淒淒，瘦草零花化作泥。千里雲山飛不到，夢魂夜夜竹橋
西。」吟聲愴惻。叟笑曰：「盧十兄故態作矣！」因酌以巨觥，曰：「老夫不能屬和，請歌
以侑酒。」乃歌「蘭陵美酒」之什。歌已，一座解頤。
    少年起曰：「我視月斜何度矣。」突出見客，拍手曰：「窗外有人，我等狂態盡露
也！」遂挽客入，共一舉手。叟使與少年相對坐。試其杯皆冷酒，辭不飲。少年知其意，即
起，以葦炬燎壺而進之。良耜亦命從者出錢行沽，叟固止之。因訊邦族，良耜具道生平。叟
致敬曰：「吾鄉父母也。少君姓江，此間土著。」指少年曰：「此江西杜野侯。」又指秀
才：「此盧十兄，與公同鄉。」盧自見良耜，殊偃蹇不甚為禮。良耜因問：「家居何裡？如
此清才，殊早不聞。」答曰：「流寓已久，親族恆不相識，可歎人也！」言之哀楚。叟搖手
亂之曰：「好客相逢，不理觴政，聒絮如此，厭人聽聞！」遂把杯自飲，曰：「一令請共行
之，不能者罰。每擲三色，以相逢為率，須一古典相合。」乃擲得ど二三，唱曰：「三加ど
二點相同，雞黍三年約范公：朋友喜相逢。」次少年，擲得雙二單四，曰：「不讀書人，但
見俚典，勿以為笑。四加雙二點相同，四人聚義古城中：兄弟喜相逢。」盧得雙ど單二，
曰：「二加雙ど點相同，呂向兩手抱老翁：父子喜相逢。」良耜擲，復與盧同，曰：「二加
雙ど點相同，茅容二簋款林宗：主客喜相逢。」
    令畢，良耜興辭。盧始起，曰：「故鄉之誼，未遑傾吐，何別之遽？將有所問，願少留
也。」良耜復坐，問：「何言？」曰：「僕有老友某，沒於洞庭，與君同族否？」良耜曰：
「是先君也，何以相識？」曰：「少時相善。沒日惟僕見之，因收其骨，葬江邊耳。」良耜
出涕下拜，求指墓所。盧曰：「明日來此，當指示之。要亦易辨，去此數武，但見墳上有叢
蘆十莖者是也。」良耜灑涕，與眾拱別。
    至舟終夜不寢，念盧情詞似皆有因。不能待旦，昧爽而往，則捨宇全無，益駭。因遵所
指處尋墓，果得之。叢蘆其上，數之，適符其數。恍然悟盧十兄之稱，皆其寓言；所遇乃其
父之鬼也。細問土人，則二十年前，有高翁富而好善，溺水者皆拯其屍而埋之，故有數墳在
焉。遂發塚負骨，棄官而返。歸告祖母，質其狀貌皆確。江西杜野侯，乃其表兄，年十九，
溺於江；後其父流寓江西。又悟杜夫人歿後，葬竹橋之西，故詩中憶之也。但不知叟何人耳。

王桂庵

    王樨字桂庵，大名世家子。適南遊。泊舟江岸。臨舟有榜人女繡履其中，風姿韶絕。王
窺既久，女若不覺。王朗吟「洛陽女兒對門居」，故使女聞。女似解其為己者，略舉首一斜
瞬之，俯首繡如故。王神志益馳，以金一錠投之，墮女襟上；女拾棄之，金落岸邊。王拾
歸，益怪之，又以金釧擲之，墮足下；女操業不顧。無何榜人自他歸，王恐其見釧研詰，心
急甚；女從容以雙鉤覆蔽之。榜人解纜徑去。
    王心情喪惘，癡坐凝思。時王方喪偶，悔不即媒定之。乃詢舟人，皆不識其何姓。返舟
急追之，杳不知其所往。不得已返舟而南。務畢北旋，又沿江細訪，並無音耗。抵家，寢食
皆縈念之。逾年復南，買舟江際若家焉。日日細數行舟，往來者帆楫皆熟，而曩舟殊杳。居
半年資罄而歸。行思坐想，不能少置。一夜夢至江村，過數門，見一家柴扉南向，門內疏竹
為籬，意是亭園，逕入。有夜合一株，紅絲滿樹。隱念：詩中「門前一樹馬纓花」，此其是
矣。過數武，葦笆光潔。又入之，見北捨三楹，雙扉闔焉。南有小舍，紅蕉蔽窗。探身一
窺，則椸架當門，椸畫裙其上，知為女子閨闥，愕然卻退；而內亦覺之，有奔出瞰客者，粉
黛微呈，則舟中人也。喜出望外，曰：「亦有相逢之期乎！」方將狎就，女父適歸，倏然驚
覺，始知是夢。景物歷歷，如在目前。秘之，恐與人言，破此佳夢。
    又年餘再適鎮江。郡南有徐太僕，與有世誼，招飲。信馬而去，誤入小村，道途景象，
彷彿平生所歷。一門內馬纓一樹，夢境宛然。駭極，投鞭而入。種種物色，與夢無別。再
入，則房舍一如其數。夢既驗，不復疑慮，直趨南捨，舟中人果在其中。遙見王，驚起，以
扉自幛，叱問：「何處男子？」王逡巡間，猶疑是夢。女見步趨甚近，閛然扃戶。王曰：
「卿不憶擲釧者耶？」備述相思之苦，且言夢征。女隔窗審其家世，王具道之。女曰：「既
屬宦裔，中饋必有佳人，焉用妾？」王曰：「非以卿故，婚娶固已久矣！」女曰：「果如所
雲，足知君心。妾此情難告父母，然亦方命而絕數家。金釧猶在，料鍾情者必有耗問耳。父
母偶適外戚，行且至。君姑退，倩冰委禽，計無不遂；若望以非禮成耦，則用心左矣。」王
倉卒欲出。女遙呼王郎曰：「妾芸娘，姓孟氏。父字江蘺。」王記而出。罷筵早返，謁江
蘺。江迎入，設坐籬下。王自道家閥，即致來意，兼納百金為聘。翁曰：「息女已字矣。」
王曰：「訊之甚確，固待聘耳，何見絕之深？」翁曰：「適間所說，不敢為誑。」王神情俱
失，拱別而返。當夜輾轉，無人可媒。向欲以情告太僕，恐娶榜人女為先生笑；今情急無可
為媒，質明詣太僕，實告之。太僕曰：「此翁與有瓜葛，是祖母嫡孫，何不早言？」王始吐
隱情。太僕疑曰：「江蘺固貧，素不以操舟為業，得毋誤乎？」乃遣子大郎詣孟，孟曰：
「僕雖空匱，非賣婚者。曩公子以金自媒，諒僕必為利動，故不敢附為婚姻。既承先生命，
必無錯謬。但頑女頗恃嬌愛，好門戶輒便拗卻，不得不與商榷，免他日怨婚也。」遂起，少
入而返，拱手一如尊命，約期乃別。大郎覆命，王乃盛備禽妝，納采於孟，假館太僕之家，
親迎成禮。
    居三日，辭岳北歸。夜宿舟中，問芸娘曰：「向於此處遇卿，固疑不類舟人子。當日泛
舟何之？」答云：「妾叔家江北，偶借扁舟一省視耳。妾家僅可自給，然儻來物頗不貴視
之。笑君雙瞳如豆，屢以金資動人。初聞吟聲，知為風雅士，又疑為儇薄子作蕩婦挑之也。
使父見金釧，君死無地矣。妾憐才心切否？」王笑曰：「卿固黠甚，然亦墮吾術矣！」女
問：「何事？」王止而不言。又固詰之，乃曰：「家門日近，此亦不能終秘。實告卿：我家
中固有妻在，吳尚書女也。」芸娘不信，王故壯其詞以實之。芸娘色變，默移時，遽起，奔
出；王嚗i追之，則已投江中矣。王大呼，諸船驚鬧，夜色昏蒙，惟有滿江星點而已。王悼
痛終夜，沿江而下，以重價覓其骸骨，亦無見者。
    悒悒而歸，憂痛交集。又恐翁來視女，無詞可對。有姊丈官河南，遂命駕造之，年餘始
歸。途中遇雨，休裝民舍，見房廊清潔，有老嫗弄兒廈間。兒見王入，即撲求抱，王怪之。
又視兒秀婉可愛，攬置膝頭，嫗喚之不去。少頃雨霽，王舉兒付嫗，下堂趣裝。兒啼曰：
「阿爹去矣！」嫗恥之，呵之不止，強抱而去。王坐待治任，忽有麗者自屏後抱兒出，則芸
娘也。方詫異間，芸娘罵曰：「負心郎！遺此一塊肉，焉置之？」王乃知為己子。酸來刺
心，不暇問其往跡，先以前言之戲，矢日自白。芸娘始反怒為悲。相向涕零。先是，第主莫
翁，六旬無子，攜媼往朝南海。歸途泊江際，芸娘隨波下，適觸翁舟。翁命從人拯出之，療
控終夜始漸蘇。翁媼視之，是好女子，甚喜，以為己女，攜歸。居數月，欲為擇婿，女不
可。逾十月，生一子，名曰寄生。王避雨其家，寄生方週歲也。王於是解裝，入拜翁媼，遂
為岳婿。居數日，始舉家歸。至，則孟翁坐待已兩月矣。翁初至，見僕輩情詞恍惚，心頗疑
怪；既見始共歡慰。歷述所遭，乃知其枝梧者有由也。

寄生附

    寄生字王孫，郡中名士。父母以其襁褓認父，謂有夙惠，鍾愛之。長益秀美，八九歲能
文，十四入郡庠。每自擇偶。父桂庵有妹二娘，適鄭秀才子僑，生女閨秀，慧艷絕倫。王孫
見之，心切愛慕，積久寢食俱廢。父母大憂，苦研詰之，遂以實告。父遣冰於鄭；鄭性方
謹，以中表為嫌卻之。王孫愈病，母計無所出，陰婉致二娘，但求閨秀一臨存之。鄭聞益
怒，出惡聲焉。父母既絕望，聽之而已。
    郡有大姓張氏，五女皆美；幼者名五可，尤冠諸姊，擇婿未字。一日上墓，途遇王孫，
自輿中窺見，歸以白母。母沈知其意，見媒媼于氏，微示之。媼遂詣王所。時王孫方病，訊
知笑曰：「此病老身能醫之。」芸娘問故。媼述張氏意，極道五可之美。芸娘喜，使媼往候
王孫。媼入，撫王孫而告之。王孫搖首曰：「醫不對症，奈何！」媼笑曰：「但問醫良否
耳：其良也，召和而緩至，可矣；執其人以求之，守死而待之，不亦癡乎？」王孫欷歔曰：
「但天下之醫無愈和者。」媼曰：「何見之不廣也？」遂以五可之容顏髮膚，神情態度，口
寫而手狀之。王孫又搖首曰：「媼休矣！此余願所不及也。」反身向壁，不復聽矣。媼見其
志不移，遂去。
    一日王孫沉痼中，忽一婢入曰：「所思之人至矣！」喜極，躍然而起。急出捨，則麗人
已在庭中。細認之，卻非閨秀，著松花色細褶繡裙，雙鉤微露，神仙不啻也。拜問姓名，答
曰：「妾，五可也。君深於情者，而獨鍾閨秀，使人不平。」王孫謝曰：「生平未見顏色，
故目中止一閨秀。今知罪矣！」遂與要誓。方握手殷殷，適母來撫摩，遽然而覺，則一夢
也。回思聲容笑貌，宛在目中。陰念：五可果如所夢，何必求所難遘，因而以夢告母。母喜
其念少奪，急欲媒之。
    王孫恐夢見不的，托鄰嫗素識張氏者，偽以他故詣之，囑其潛相五可。嫗至其家，五可
方病，靠枕支頤，婀娜之態，傾絕一世。近問：「何恙？」女默然弄帶，不作一語。母代答
曰：「非病也。連日與爹娘負氣耳！」嫗問故。曰：「諸家問名，皆不願，必如王家寄生者
方嫁。是為母者勸之急，遂作意不食數日矣。」嫗笑曰：「娘子若配王郎，真是玉人成雙
也。渠若見五娘，恐又憔悴死矣！我歸即令倩冰，如何？」五可止之曰：「姥勿爾！恐其不
諧，益增笑耳！」嫗銳然以必成自任，五可方微笑。嫗歸覆命，一如媒媼言。王孫詳問衣
履，亦與夢合，大悅。意雖稍舒，然終不以人言為信。過數日漸瘳，秘招於媼來，謀以親見
五可。媼難之，姑應而去。久之不至。方欲覓問，媼忽忻然來曰：「機幸可圖。五娘向有小
恙，因令婢輩將扶，移過對院。公子往伏伺之，五娘行緩澀，委曲可以盡睹矣。」王孫喜，
明日，命駕早往，媼先在焉。即令縶馬村樹。引入臨路捨，設座掩扉而去。少間五可果扶婢
出，王孫自門隙目注之。女從門外過，媼故指揮雲樹以遲纖步，王孫窺覘盡悉，意顫不能自
持。未幾媼至，曰：「可以代閨秀否？」王孫申謝而返，始告父母，遣媒要盟。及媒往，則
五可已別字矣。
    王孫失意，悔悶欲死，即刻復病。父母憂甚，責其自誤。王孫無詞，惟日飲米汁一合。
積數日，雞骨支床，較前尤甚。媼忽至，驚曰：「何憊之甚？」王孫涕下，以情告。媼笑
曰：「癡公子！前日人趁汝來，而故卻之；今日汝求人，而能必遂耶？雖然，尚可為力。早
與老身謀，即許京都皇子，能奪還也。」王孫大悅，求策。媼命函啟遣伻，約次日候於張
所。桂庵恐以唐突見拒，媼曰：「前與張公業有成言，延數日而遽悔之；且彼字他家，尚無
函信。諺云：『先炊者先餐。』何疑也！」桂庵從之。次日二僕往，並無異詞，厚犒而歸。
王孫病頓起。由此閨秀之想遂絕。
    初，鄭子僑卻聘，閨秀頗不懌；及聞張氏婚成，心愈抑鬱，遂病，日就支離。父母詰之
不肯言。婢窺其意，隱以告母。鄭聞之，怒不醫，以聽其死。二娘懟曰：「吾侄亦殊不惡，
何守頭巾戒，殺吾嬌女！」鄭恚曰：「若所生女，不如早亡，免貽笑柄！」以此夫妻反目。
二娘故與女言，將使仍歸王孫若為媵。女俯首不言，意若甚願。二娘商鄭，鄭更怒，一付二
娘，置女度外，不復預聞。二娘愛女切，欲實其言。女乃喜，病漸瘥。竊探王孫，親迎有日
矣。及期以侄完婚，偽欲歸寧，昧旦，使人求僕輿於兄。兄最友愛，又以居村鄰近，遂以所
備親迎車馬，先迎二娘。既至，則妝女入車，使兩僕兩媼護送之。到門，以氈貼地而入。時
鼓樂已集，從僕叱令吹擂，一時人聲沸聒。王孫奔視，則女子以紅帕蒙首，駭極欲奔；鄭僕
夾扶，便令交拜。王孫不知何由，即便拜訖。二媼扶女，逕坐青廬，始知其閨秀也。舉家皇
亂，莫知所為。
    時漸瀕暮，王孫不復敢行親迎之禮。桂庵遣僕以情告張；張怒，遂欲斷絕。五可不肯，
曰：「彼雖先至，未受雁采；不如仍使親迎。」父納其言，以對來使。使歸，桂庵終不敢
從。相對籌思，喜怒俱無所施。張待之既久，知其不行，遂亦以輿馬送五可至，因另設青帳
於別室。
    王孫周旋兩間，蹀踱無以自處。母乃調停於中，使序行以齒，二女皆諾。及五可聞閨秀
差長，稱「姊」有難色。母甚慮之。比三朝公會，五可見閨秀風致宜人，不覺右之，自是始
定。然父母恐其積久不相能，而二女卻無間言，衣履易著，相愛如姊妹焉。
    王孫始問五可卻媒之故，笑曰：「無他，聊報君之卻於媼耳。尚未見妾，意中止有閨
秀；即見妾，亦略靳之，以覘君之視妾，較閨秀何如也。使君為伊病，而不為妾病，則亦不
必強求容矣。」王孫笑曰：「報亦慘矣！然非於媼，何得一覲芳容。」五可曰：「是妾自欲
見君，媼何能為。過捨門時，豈不知眈眈者在內耶。夢中業相要，何尚未知信耶？」王孫驚
問：「何知？」曰：「妾病中夢至君家，以為妄；後聞君亦夢，妾乃知魂魄真到此也。」王
孫異之，遂述所夢，時日悉符。父子之良緣，皆以夢成，亦奇情也。故並志之。
    異史氏曰：「父癡於情，子遂幾為情死。所謂情種，其王孫之謂歟？不有善夢之父，何
生離情之子哉！」

周生

    周主，淄邑之幕客。令公出，夫人徐，有朝碧霞元君之願，以道遠故，將遣僕繼儀代
往。使周為祝文。周作駢詞，歷敘平生，頗涉狎謔。中有云：「栽般陽滿縣之花，偏憐斷
袖；置夾谷彌山之草，惟愛余桃。」此訴夫人所憤也，類此甚多。脫稿，示同幕凌生。凌以
為褻，戒勿用。弗聽，付僕而去。未幾，周主卒於署；既而僕亦死；徐夫人產後，亦病卒。
人猶未之異也。
    周生子自都來迎父櫬，夜與凌生同宿。夢父戒之曰：「文字不可不慎也！我不聽凌君
言，遂以褻詞致干神怒，遽夭天年；又貽累徐夫人，且殃及焚文之僕，恐冥罰尤不免也！」
醒而告凌，凌亦夢同，因述其文。周子為之惕然。
    異史氏曰：「恣情縱筆，輒灑灑自快，此文客之常也。然淫嫚之詞，何敢以告神明哉！
狂生無知，冥譴其所應爾。但使賢夫人及千里之僕，駢死而不知其罪，不亦與刑律中分首從
者，殊多憒憒耶？冤已！」

褚遂良

    長山趙某，稅屋大姓。病癥結，又孤貧，奄然就斃。一日力疾就涼，移臥簷下。及醒，
見絕代麗人坐其旁，因詰問之，女曰：「我特來為汝作婦。」某驚曰：「無論貧人不敢有妄
想；且奄奄一息，有婦何為！」女曰：「我能治之。」某曰：「我病非倉猝可除，縱有良
方，其如無資買藥何！」女曰：「我醫疾不用藥也。」遂以手按趙腹，力摩之。覺其掌熱如
火。移時腹中痞塊，隱隱作解拆聲。又少時欲登廁。急起走數武，解衣大下，膠液流離，結
塊盡出，覺通體爽快。
    返臥故處，謂女曰：「娘子何人？祈告姓氏，以便屍祝。」答云：「我狐仙也。君乃唐
朝褚遂良，曾有恩於妾家，每銘心欲一圖報。日相尋覓，今始得見，夙願可酬矣。」某自慚
形穢，又慮茅屋灶煤，玷染華裳。女但請行。趙乃導入家，土莝無席，灶冷無煙，曰：「無
論光景如此，不堪相辱；即卿能甘之，請視甕底空空，又何以養妻子？」女但言：「無
慮。」言次一回頭，見榻上氈席衾褥已設；方將致詰，又轉瞬，見滿室皆銀光紙裱貼如鏡，
諸物已悉變易，几案精潔，餚酒並陳矣。遂相歡飲。日暮與同狎寢，如夫婦。
    主人聞其異，清一見之，女即出見無難色。由此四方傳播，造門者甚夥。女並不拒絕。
或設筵招之，女必與夫俱。一日，座中一孝廉，陰萌淫念。女已知之，忽加誚讓。即以手推
其首；首過欞外，而身猶在室，出入轉側，皆所不能。因共哀免，方曳出之。積年餘，造請
者日益煩，女頗厭之。被拒者輒罵趙。
    值端陽，飲酒高會，忽一白兔躍入。女起曰：「春藥翁來見召矣！」謂兔曰：「請先
行。」兔趨出，逕去。女命趙取梯。趙於捨後負長梯來，高數丈。庭有大樹一章，便倚其
上；梯更高於樹杪。女先登，趙亦隨之。女回首曰：「親賓有願從者，當即移步。」眾相視
不敢登。惟主人一僮，踴躍從其後，上上益高，梯盡雲接，不可見矣。共視其梯，則多年破
扉，去其白板耳。群入其室，灰壁敗灶依然，他無一物。猶意僮返可問，竟終杳已。

劉全

    鄒平牛醫侯某，荷飯餉耕者。至野，有風旋其前，侯即以杓掬漿祝奠之。盡數杓，風始
去。一日適城隍廟，閒步廊下，見內塑劉全獻瓜像，被鳥雀遺糞，糊蔽目睛。侯曰：「劉大
哥何遂受此玷污！」因以爪甲為除去之。
    後數年病臥，被二皂攝去。至官衙前，逼索財賄甚苦。侯方無所為計，忽自內一綠衣人
出，見之，訝曰：「侯翁何來？」侯便告訴。綠衣人責二皂曰：「此汝侯大爺，何得無
禮！」二皂喏喏，遜謝不知。俄聞鼓聲如雷。綠衣人曰：「早衙矣。」遂與俱入，令立墀
下，曰：「姑立此，我為汝問之。遂上堂點手，招一吏人下，略道數語。吏人見侯，拱手
曰：「侯大哥來耶？汝亦無甚大事，有一馬相訟，一質便可復返。」遂別而去。少間堂上呼
侯名，侯上跪，一馬亦跪。官問侯：「馬言被汝藥死，有諸？」侯曰：「彼得瘟症，某以瘟
方治之。既藥不瘳，隔日而死，與某何涉？」馬作人言，兩相苦。官命稽籍，籍注馬壽若
干，應死於某年月日，數確符。因呵曰：「此汝天數已盡，何得妄控！」叱之而去。因謂侯
曰：「汝存心方便，可以不死。」仍命二皂送回。前二人亦與俱出，又囑途中善相視。侯
曰：「今日雖蒙覆庇，生平實未識荊。乞示姓字，以圖銜報。」綠衣人曰：「三年前，僕從
泰山來，焦渴欲死。經君村外，蒙以杓漿見飲，至今不忘。」吏人曰：「某即劉全。曩被雀
糞之污，悶不可耐，君手為滌除，是以耿耿。奈冥間酒饌，不可以奉賓客，請即別矣。」侯
始悟，乃歸。
    既至家，款留二皂，皂並不敢飲其杯水。侯蘇，蓋死已逾兩日矣。從此益修善。每逢節
序，必以漿酒酬劉全。年八旬，尚強健，能超乘馳走。一日途間見劉全騎馬來，若將遠行。
拱手道溫涼畢，劉曰：「君數已盡，勾牒出矣。勾役欲相招，我禁使弗須。君可歸治後事。
三日後，我來同君行。地下代買小缺，亦無苦也。」遂去。侯歸告妻子，招別戚友，棺衾俱
備。第四日日暮，對眾曰：「劉大哥來矣。」入棺焉遂歿。

土化兔

    靖逆侯張勇鎮蘭州時，出獵獲兔甚多，中有半身或兩股尚為土質。一時秦中爭傳土能化兔。此亦物理之不可解者。

鳥使

    苑城史烏程家居，忽有鳥集屋上，音色類鴉。史見之，告家人曰：「夫人遣鳥使召我
矣。急備後事，某日當死。」至日果卒。殯日鴉復至，隨槥緩飛，由苑之新。及殯，鴉始不
見。長山吳木欣目睹之。

姬生

    南陽鄂氏患狐，金錢什物，輒被竊去。迕之祟益甚。鄂有甥姬生，名士不羈，焚香代為
禱免，卒不應；又祝捨外祖使臨己家，亦不應。眾笑之，生曰：「彼能幻變，必有人心。我
固將引之俾入正果。」數日輒一往祝之。雖不見驗，然生所至狐遂不擾，以故鄂常止生宿。
生夜望空請見，邀益堅。一日生歸，獨坐齋中，忽房門緩緩自開。生起，致敬曰：「狐兄來
耶？」殊寂無聲。又一夜門自開，生曰：「倘是狐兄降臨，固小生所禱祝而求者，何妨即賜
光霽？」卻又寂然。案頭有錢二百，及明失之。生至夜增以數百。中宵聞布幄鏗然，生曰：
「來耶？敬具時銅數百備用。僕雖不充裕，然非鄙吝者。若緩急有需，無妨質言，何必盜
竊？」少間視錢，脫去二百。生仍置故處，數夜不復失。有熟雞，欲供客而失之。生至夕又
益以酒，而狐從此絕跡矣。
    鄂家祟如故。生又往祝曰：「僕設錢而子不取，設酒而子不飲；我外祖衰邁，無為久祟
之。僕備有不腆之物，夜當憑汝自取。」乃以錢十千、酒一樽，兩雞皆聶切，陳几上。生臥
其旁，終夜無聲，錢物如故。狐怪從此亦絕。生一日晚歸，啟齋門，見案上酒一壺，燂雞盈
盤；錢四百，以赤繩貫之，即前日所失物也。知狐之報。嗅酒而香，酌之色碧綠，飲之甚
醇。壺盡半酣，覺心中貪念頓生，暮然欲作賊，便啟戶出。思村中一富室，遂往越其牆。牆
雖高，一躍上下，如有翅翎。入其齋，竊取貂裘、金鼎而出，歸置床頭，始就枕眠。
    天明攜入內室，妻驚問之，生囁嚅而告，有喜色。妻駭曰：「君素剛直，何忽作賊！」
生恬然不為怪，因述狐之有情。妻恍然悟曰：「是必酒中之狐毒也。」因念丹砂可以卻邪，
遂研入酒，飲生，少頃，生忽失聲曰：「我奈何做賊！」妻代解其故，爽然自失。又聞富室
被盜，噪傳裡黨。生終日不食，莫知所處。妻為之謀，使乘夜拋其牆內。生從之。富室復得
故物，事亦遂寢。
    生歲試冠軍，又舉行優，應受倍賞。及發落之期，道署樑上粘一帖云：「姬某作賊，偷
某家裘、鼎，何為行優？」梁最高，非跋足可粘。文宗疑之，執帖問生。生愕然，思此事除
妻外無知者；況署中深密，何由而至？因悟曰：「此必狐之為也。」遂緬述無諱，文宗賞禮
有加焉。生每自念無取罪於狐，所以屢陷之者，亦小人之恥獨為小人耳。
    異史氏曰：「生欲引邪入正，而反為邪惑。狐意未必大惡，或生以諧引之，狐亦以戲弄
之耳。然非身有夙根，室有賢助，幾何不如原涉所云，家人寡婦，一為盜污遂行淫哉！吁！
可懼也！」
    吳木欣云：「康熙甲戌，一鄉科令浙中，點稽囚犯，有竊盜已刺字訖，例應逐釋。令嫌
『竊』字減筆從俗，非官板正字，使刮去之；候創平，依字彙中點畫形象另刺之。盜口占一
絕云：『手把菱花仔細看，淋漓鮮血舊痕斑。早知面上重為苦，竊物先防識字官。』禁卒笑
之曰：「詩人不求功名，而乃為盜？』盜又口占答之云：『少年學道志功名，只為家貧誤一
生。冀得資財權子母，囊游燕市博恩榮。』」即此觀之，秀才為盜，亦仕進之志也。狐授姬
生以進取之資，而返悔為所誤，迂哉！一笑。

果報

    安丘某生通卜筮之術，其為人邪蕩不檢，每有鑽穴逾隙之行，則卜之。一日忽病，藥之
不愈，曰：「吾實有所見。冥中怒我狎褻天數，將重譴矣，藥何能為！」亡何，目暴瞽，兩
手無故自折。
    某甲者伯無嗣，甲利其有，願為之後。伯既死，田產悉為所有，遂背前盟。又有叔家頗
裕，亦無子，甲又父之，死，又背之。於是並三家之產，富甲一鄉。一日暴病若狂，自言
曰：「汝欲享富厚而生耶！」遂以利刃自割肉，片片擲地。又曰：「汝絕人後，尚欲有後
耶！」剖腹流腸，遂斃。未几子亦死，產業歸人矣。果報如此，可畏也夫！

公孫夏

    保定有國學生某，將入都納資，謀得縣尹。方趣裝而病，月餘不起。忽有僮入曰：「客
至。」某亦忘其疾，趨出逆客。客華服類貴者。三揖入捨，叩所自來。客曰：「僕，公孫
夏，十一皇子坐客也。聞治裝將圖縣秩，既有是志，太守不更佳耶？」某遜謝，但言：「資
薄，不敢有奢願。」客請效力，俾出半資，約於任所取盈。某喜求策，客曰：「督撫皆某昆
季之交，暫得五千緡，其事濟矣。目前真定缺員，便可急圖。」某訝其本省，客笑曰：「君
迂矣！但有孔方在，何問吳、越桑梓耶？」某終躊躕，疑其不經，客曰：「無須疑惑。實相
告：此冥中城隍缺也。君壽終已注死籍。乘此營辦，尚可以致冥貴。」即起告別，曰：「君
且自謀，三日當復會。」遂出門跨馬去，某忽開眸，與妻子永訣。命出藏鏹，市楮錠萬提，
郡中是物為空。堆積庭中，雜芻靈鬼馬，日夜焚之，灰高如山。
    三日客果至。某出資交兌，客即導至部署，見貴官坐殿上，某便伏拜。貴官略審姓名，
便勉以「清廉謹慎」等語。乃取憑文，喚至案前與之。某稽首出署。自念監生卑賤，非車服
炫耀，不足震懾曹屬。於是益市輿馬，又遣鬼役以彩輿迓其美妾。區畫方已，真定鹵簿已
至。途百里余，一道相屬，意甚得。忽前導者鉦息旗靡，驚疑間騎者盡下，悉伏道周；人小
徑尺，馬大如狸。車前者駭曰：「關帝至矣！」某懼，下車亦伏，遙見帝君從四五騎，緩轡
而至。須多繞頰，不似世所模肖者；而神采威猛，目長几近耳際。馬上問：「此何官？」從
者答：「真定守。」帝君曰：「區區一郡，何直得如此張皇！」某聞之，洒然毛悚；身暴
縮，自顧如六七歲兒。帝君令起，使隨馬蹤行。道旁有殿字，帝君入，南向坐，命以筆札，
俾自書鄉貫姓名。某書已，呈進；帝君視之，怒曰：「字訛誤不成形象！此市儈耳，何足以
任民社！」又命稽其德籍。旁一人跪奏，不知何詞。帝君厲聲曰：「干進罪小，賣爵罪
重！」旋見金甲神綰鎖去。遂有二人捉某，褫去冠服，笞五十，臀肉幾脫，逐出門外。四顧
車馬盡空，痛不能步，偃息草間。細認其處，離家尚不甚遠。幸身輕如葉，一晝夜始抵家。
    豁若夢醒，床上呻吟。家人集問，但言股痛。蓋瞑然若死者已七日矣，至是始寤。便
問：「阿憐何不來。」蓋妾小字也。先是，阿憐方坐談，忽曰：「彼為真定太守，差役來接
我矣。」乃入室麗妝，妝竟而卒，才隔夜耳。家人述其異。某悔恨爬胸，命停屍勿葬，冀其
復還。數日杳然，乃葬之。某病漸瘳，但股瘡大劇，半年始起。每自曰：「官資盡耗，而橫
被冥刑，此尚可忍；但愛妾不知舁向何所，清夜所難堪耳。」異史氏曰：「嗟夫！市儈固不
足南面哉！冥中既有線索，恐夫子馬蹤所不及到，作威福者正不勝誅耳。吾鄉郭華野先生傳
有一事，與此頗類，亦人中之神也。先生以清鯁受主知，再起總制荊楚。行李蕭然，惟四五
人從之，衣履皆敝陋，途中人皆不知為貴官也。適有新令赴任，道與相值。駝車二十餘乘，
前驅數十騎，騶從百計。先生亦不知其何官，時先之，時後之，時以數騎雜其伍。彼前馬者
怒其擾，輒呵卻之。先生亦不顧瞻。亡何，至一巨鎮，兩俱休止。乃使人潛訪之，則一國學
生，加納赴任湖南者也。乃遣一價召之使來。令聞呼駭疑；及詰官閥，始知為先生，悚懼無
以為地，冠帶匍伏而前。先生問：『汝即某縣縣尹耶？』答曰：『然。』先生曰：『蕞爾一
邑，何能養如許騶從？履任，則一方塗炭矣！不可使殃民社，可即旋歸，勿前矣。』令叩首
曰：『下官尚有文憑。」先生即令取憑，審驗已，曰：『此亦細事，代若繳之可耳。』令伏
拜而出，歸途不知何以為情，而先生行矣。世有未蒞任而已受考成者，實所創聞。蓋先生奇
人，故信其有此快事耳。」

韓方

    明季，濟郡以北數州縣，邪疫大作，比戶皆然。齊東農民韓方，性至孝。父母皆病，因
具楮帛，哭禱於孤石大夫之廟。歸途零涕，遇一人衣冠清潔，問：「何悲？」韓具以告，其
人曰：「孤石之神不在於此，禱之何益？僕有小術，可以一試。」韓喜，詰其姓字。其人
曰：「我不求報，何必通鄉貫乎？」韓敦請臨其家。其人曰：「無須。但歸，以黃紙置床
上，厲聲言：『我明日赴都，告諸岳帝！』病當已。」韓恐不驗，堅求移趾。其人曰：「實
告子：我非人也。巡環使者以我誠篤，俾為南縣土地。感君孝，指授此術。目前岳帝舉枉死
之鬼，其有功人民，或正直不作邪祟者，以城隍、土地用。今日殃人者，皆郡城北兵所殺之
鬼，急欲赴都自投，故沿途索賂，以謀口食耳，言告岳帝，則彼必懼，故當已。」韓悚然起
敬，伏地叩謝，及起，其人已渺。驚歎而歸。遵其教，父母皆愈。以傳鄰村，無不驗者。
    異史氏曰：「沿途祟人而往，以求不作邪祟之用，此與策馬應『不求聞達之科』者何殊
哉！天下事大率類此。猶憶甲戌、乙亥之間，當事者使民捐谷，具疏謂民樂輸。於是各州縣
如數取盈，甚費敲扑。時郡北七邑被水，歲祲，催辦尤難。唐太史偶至利津，見系逮者十餘
人。因問：『為何事？』答曰：『官捉吾等赴城，比追樂輸耳。』農民不知『樂輸』二字作
何解，遂以為徭役敲比之名，豈不可歎而可笑哉！」

紉針

    虞小思，東昌人。居積為業。妻夏，歸寧返，見門外一嫗，偕少女哭甚哀。夏詰之。嫗
揮淚相告。乃知其夫王心齋，亦宦裔也。家中落無衣食業，浼中保貸富室黃氏金作賈。中途
遭寇，喪資，幸不死。至家，黃索償，計子母不下三十金，實無可准抵。黃窺其女紉針美，
將謀作妾。使中保質告之：如肯，可折債外，仍以廿金壓券。王謀諸妻，妻泣曰：「我雖
貧，固簪纓之胄。彼以執鞭發跡，何敢遂媵吾女！況紉針固自有婿，汝何得擅作主！」先
是，同邑傅孝廉之子，與王投契，生男阿卯，與褓中論婚。後孝廉官於閩，年餘而卒。妻子
不能歸，音耗俱絕。以故紉針十五尚未字也。妻言及此，王無詞，但謀所以為計。妻曰：
「不得已，其試謀諸兩弟。」蓋妻范氏，其祖曾任京職，兩孫田產尚多也。次日妻攜女歸告
兩弟，兩弟任其涕淚，並無一詞肯為設處。范乃號啼而歸。適逢夏詰，且訴且哭。
    夏憐之；視其女綽約可愛，益為哀楚。遂邀入其家，款以酒食，慰之曰：「母子勿戚：
妾當竭力。」范未遑謝，女已哭伏在地，益加惋惜。籌思曰：「雖有薄蓄，然三十金亦復大
難。當典質相付。」母女拜謝。夏以三日為約。別後百計為之營謀，亦未敢告諸其夫。三日
未滿其數，又使人假諸其母。范母女已至，因以實告。又訂次日。抵暮假金至，合裹並置床
頭。
    至夜有盜穴壁以火入，夏覺，睨之，見一人臂跨短刀，狀貌兇惡。大懼，不敢作聲，偽
為睡者。盜近箱，意將發扃。回顧，夏枕邊有裹物，探身攫去，就燈解視；乃入腰橐，不復
胠篋而去。夏乃起呼。家中唯一小婢，隔牆呼鄰，鄰人集而盜已遠。夏乃對燈啜泣。見婢睡
熟，乃引帶自經於欞間。天曙婢覺，呼人解救，四肢冰冷。虞聞奔至，詰婢始得其由，驚涕
營葬。時方夏，屍不僵，亦不腐。過七日乃殮之。
    既葬。紉針潛出，哭於其墓。暴雨忽集，霹靂大作，發墓，紉針震死。虞聞奔驗，則棺
木已啟，妻呻嘶其中，抱出之。見女屍，不知為誰。夏審視，始辨之。方相駭怪。未幾范
至，見女已死，哭曰：「固疑其在此，今果然矣！聞夫人自縊，日夜不絕聲。今夜語我，欲
哭於殯宮，我未之應也。」夏感其義，遂與夫言，即以所葬材穴葬之。范拜謝。虞負妻歸，
范亦歸告其夫。
    聞村北一人被雷擊死於途，身有朱字云：「偷夏氏金賊。」俄聞鄰婦哭聲，乃知雷擊者
即其夫馬大也。村人白於官，官拘婦械鞫，則范氏以夏之措金贖女，對人感泣，馬大賭博無
賴，聞之而盜心遂生也。官押婦搜贓，則止存二十數；又檢馬屍得四數。官判賣婦償補責還
虞。夏益喜，全金悉仍付范，俾償債主。
    葬女三日，夜大雷電以風，墳復發，女亦頓活。不歸其家，往扣夏氏之門。夏驚起，隔
扉問之。女曰：「夫人果生耶！我紉針耳。」夏駭為鬼，呼鄰媼詰之，知其復活，喜內入
室。女自言：「願從夫人服役，不復歸矣。」夏曰：「得無謂我損金為買婢耶？汝葬後，債
已代償，可勿見猜。」女益感泣，願以母事。夏不允，女曰：「兒能操作，亦不坐食。」天
明告范，范喜，急至。母女相見，哭失聲。亦從女意，即以屬夏。范去，夏強送女歸。女啼
思夏。王心齋自負女來，委諸門內而去。夏見驚問，始知其故，遂亦安之。女見虞至，急下
拜，呼以父。虞固無子女，又見女依依憐人，頗以為歡。女紡績縫紉，勤勞臻至。夏偶病
劇，女晝夜給役。見夏不食亦不食；面上時有啼痕，向人曰：「母有萬一，我誓不復生！」
夏少瘳，始解顏為歡。夏聞流涕，曰：「我四十無子，但得生一女如紉針亦足矣。」夏從不
育；逾年忽生一男，人以為行善之報。
    居二年女益長。虞與王謀，不能堅守舊盟。王曰：「女在君家，婚姻惟君所命。」女十
七，惠美無雙。此言出，問名者趾錯於門，夫妻為揀富室。黃某亦遣媒來。虞惡其為富不
仁，力卻之。為擇於馮氏。馮，邑名士，子慧而能文。將告於王；王出負販未歸，遂徑諾
之。黃以不得於虞，亦托作賈，跡王所在，設饌相邀，更復助以資本，漸漬習洽。因自言其
子慧以自媒。王感其情，又仰其富，遂與訂盟。既歸詣虞，則虞昨日已受馮氏婚書。聞王所
言不悅，呼女出，告以情。女佛然曰：「債主，吾仇也！以我事仇，但有一死！」王無顏，
托人告黃以馮氏之盟。黃怒曰：「女姓王，不姓虞。我約在先，彼約在後，何得背盟！」遂
控於邑宰，宰意以先約判歸黃。馮曰：「王某以女付虞，固言婚嫁不復預聞，且某有定婚
書，彼不過杯酒之談耳。」宰不能斷，將惟女願從之。黃又以金賂官，求其左袒，以此月餘
不決。
    一日有孝廉北上，公車過東昌，使人問王心齋。適問於虞，虞轉詰之，蓋孝廉姓傅，即
阿卯也。入閩籍，十八已鄉薦矣。以前約未婚。其母囑令便道訪王，問女曾否另字也。虞大
喜，邀傅至家，歷述所遭，然婿遠來數千里，患無憑據。傅啟篋，出王當日允婚書。虞招王
至，驗之果真，乃共喜。是日當官覆審，傅投刺謁宰，其案始銷。涓吉約期乃去。會試後，
市幣帛而還，居其舊第，行親迎禮。進士報已到閩，又報至東，傅又捷南宮。復入都觀政而
返。女不樂南渡，傅亦以廬墓在，遂獨往扶父樞，載母俱歸。又數年虞卒，子才七八歲，女
撫之過於其弟。使讀書，得入邑庠，家稱素封，皆傅力也。
    異史氏曰：「神龍中亦有遊俠耶？彰善癉惡，生死皆以雷霆，此『錢塘破陣舞』也。轟
轟屢擊，皆為一人，焉知紉針非龍女謫降者耶？」

桓侯

    荊州彭好士，友家飲歸。下馬溲便，馬齕草路旁。有細草一叢，蒙茸可愛，初放黃花，
艷光奪目，馬食已過半矣。彭拔其餘莖，嗅之有異香，因納諸懷。超乘復行，馬騖駛絕馳，
頗覺快意，竟不計算歸途，縱馬所之。
    忽見夕陽在山，始將旋轡。但望亂山叢沓，並不知其何所。一青衣人來，見馬方噴嘶，
代為捉銜，曰：「天已近暮，吾家主人便請宿止。」彭問：「此屬何地？」曰：「閬中
也。」彭大駭，蓋半日已千餘里矣，因問：「主人為誰？」曰：「到彼自知。」又問：「何
在？」曰：「咫尺耳。」遂代鞚疾行，人馬若飛。過一山頭，見半山中屋宇重疊，雜以屏
幔，遙睹衣冠一簇，若有所伺。彭至下馬，相向拱敬。俄主人出，氣像剛猛，巾服都異人
世。拱手向客，曰：「今日客莫遠於彭君。」因揖彭，請先行。彭謙謝，不肯遽先。主人捉
臂行之。彭覺捉處如被械梏，痛欲折，不敢復爭，遂行。下此者猶相推讓，主人或推之，或
挽之，客皆呻吟傾跌，似不能堪，一依主命而行。登堂則陳設炫麗，兩客一筵。彭暗問接坐
者：「主人何人？」答云：「此張桓侯也。」彭愕然，不敢復咳。合座寂然。酒既行，桓侯
曰：「歲歲叨擾親賓，聊設薄酌，盡此區區之意。值遠客辱臨，亦屬幸遇。僕竊妄有干求，
如少存愛戀，即亦不強。」彭起問：「何物？」曰：「尊乘已有仙骨，非塵世所能驅策。欲
市馬相易如何？」彭曰：「敬以奉獻，不敢易也。」桓侯曰：「當報以良馬，且將賜以萬
金。」彭離席伏謝。桓侯命人曳起之。俄傾酒饌紛綸，日落命燭。眾起辭，彭亦告別。桓侯
曰：「君遠來焉歸？」彭顧同席者曰：「已求此公作居停主人矣。」桓侯乃遍以巨觴酌客，
謂彭曰：「所懷香草，鮮者可以成仙，枯者可以點金；草七莖，得金一萬。」即命僮出方授
彭，彭又拜謝。桓侯曰：「明日造市，請於馬群中任意擇其良者，不必與之論價，吾自給
之。又告眾曰：「遠客歸家，可少助以資斧。」眾唯唯。觴盡，謝別而出。
    途中始詰姓字，同座者為劉子翬。同行二三里，越嶺即睹村舍。眾客陪彭並至劉所，始
述其異。先是，村中歲歲賽社於桓侯之廟，斬牲優戲以為成規，劉其首善者也。三日前賽社
方畢。是午，各家皆有一人邀請過山。問之，言殊恍惚，但敦促甚急，過山見亭捨，相共駭
疑。將至門，使者始實告之；眾亦不敢卻退。使者曰：「姑集此，邀一遠客行至矣。」蓋即
彭也。眾述之驚怪。其中被把握者，皆患臂痛；解衣燭之，膚肉青黑。彭自視亦然。眾散，
劉即襆被供寢。既明，村中爭延客；又伴彭入市相馬。十餘日相數十匹，苦無佳者；彭亦拚
苟就之。又入市見一馬骨相似佳；騎試之，神駿無比。徑騎入村，以待鬻者；再往尋之，其
人已去。遂別村人欲歸。村人各饋金資，遂歸。
    馬一日行五百里。抵家，述所自來，人不之信，囊中出蜀物，始共怪之。香草久枯，恰
得七莖，遵方點化，家以暴富。遂敬詣故處，獨祀桓侯之祠，優戲三日而返。
    異史氏曰：「觀桓侯燕賓，而後信武夷幔亭非誕也。然主人肅客，遂使蒙愛者幾欲折
肱，則當年之勇力可想。」
    吳木欣言：「有李生者，唇不掩其門齒，露於外盈指。一日於某所宴集，二客遜上下，
其爭甚苦。一力挽使前，一力卻向後。力猛肘脫，李適立其後，肘過觸喙，雙齒並墮，血下
如湧。眾愕然，其爭乃息。」此與桓侯之握臂折肱，同一笑也。

粉蝶

    陽曰旦，瓊州土人也。偶自他郡歸，泛舟於海，遭颶風，舟將覆；忽飄一虛舟來，急躍
登之。回視則同舟盡沒。風愈狂，暝然任其所吹。亡何風定，開眸忽見島嶼，捨宇連亙。把
棹近岸，直抵村門。村中寂然，行坐良久，雞犬無聲。見一門北向，松竹掩藹。時已初冬，
牆內不知何花，蓓蕾滿樹。心愛悅之，逡之遂入。遙聞琴聲，步少停。有婢自內出，年約十
四五，飄灑艷麗。睹陽，返身遽入。俄聞琴聲歇，一少年出，訝問客所自來，陽具告之。轉
詰邦族，陽又告之。少年喜曰：「我姻親也。」遂揖請入院。
    院中精舍華好，又聞琴聲。既入捨，則一少婦危坐，朱弦方調，年可十八九，風采煥
映。見客入，推琴欲逝，少年止之曰：「勿遁，此正卿家瓜葛。」因代溯所由。少婦曰：
「是吾侄也。」因問其「祖母尚健否？父母年幾何矣？」陽曰：「父母四十餘，都各無恙；
惟祖母六旬，得疾沉痼，一步履須人耳。侄實不省姑系何房，望祈明告，以便歸述。」少婦
曰：「道途遼闊，音問梗塞久矣。歸時但告而父，『十姑問訊矣』，渠自知之。」陽問：
「姑丈何族？」少年曰：「海嶼姓晏。此名神仙島，離瓊三千里，僕流寓亦不久也。」十娘
趨入，使婢以酒食餉客，鮮蔬香美，亦不知其何名。飯已，引與瞻眺，見園中桃杏含苞，頗
以為怪。晏曰：「此處夏無大暑，冬無大寒，花無斷時。」陽喜曰：「此乃仙鄉。歸告父
母，可以移家作鄰。」晏但微笑。
    還齋炳燭，見琴橫案上，請一聆其雅操。晏乃撫弦捻柱。十娘自內出，晏曰：「來，
來！卿為若侄鼓之。」十娘即坐，問侄：「願何聞？」陽曰：「侄素不讀《琴操》，實無所
願。」十娘曰：「但隨意命題，皆可成調。」陽笑曰：「海風引舟，亦可作一調否？」十娘
曰：「可。」即按弦挑動，若有舊譜，意調崩騰；靜會之，如身仍在舟中，為颶風之所擺
簸。陽驚歎欲絕，問：「可學否？」十娘授琴，試使勾撥，曰：「可教也。欲何學？」曰：
「適所奏《颶風操》，不知可得幾日學？請先錄其曲，吟誦之。」十娘曰：「此無文字，我
以意譜之耳。」乃別取一琴，作勾剔之勢，使陽效之。陽習至更余，音節粗合，夫妻始別
去。陽目注心鼓，對燭自鼓；久之頓得妙悟，不覺起舞。舉首忽見婢立燈下，驚曰：「卿固
猶未去耶？」婢笑曰：「十姑命待安寢，掩戶移檠耳。」審顧之，秋水澄澄，意態媚絕。陽
心動，微挑之；婢俯首含笑。陽益惑之，遽起挽頸。婢曰：「勿爾！夜已四漏，主人將起，
彼此有心，來宵未晚。」方狎抱間，聞晏喚「粉蝶」。婢作色曰：「殆矣！」急奔而去。陽
潛往聽之，但聞晏曰：「我固謂婢子塵緣未滅，汝必欲收錄之。今如何矣？宜鞭三百！」十
娘曰：「此心一萌，不可給使，不如為吾侄遺之。」陽甚慚懼，返齋滅燭自寢。天明，有童
子來侍盥沐，不復見粉蝶矣。心惴惴恐見譴逐。俄晏與十姑並出，似無所介於懷，便考所
業。陽為一鼓。十娘曰：「雖未入神，已得什九，肄熟可以臻妙。」陽復求別傳。晏教以
《天女謫降》之曲，指法拗折，習之三日，始能成曲。晏曰：「梗概已盡，此後但須熟耳。
嫻此兩曲，琴中無梗調矣。」
    陽頗憶家，告十娘曰：「吾居此，蒙姑撫養甚樂；顧家中懸念。離家三千里，何日可能
還也！」十娘曰：「此即不難。故舟尚在，當助一帆風，子無家室，我已遣粉蝶矣。」乃贈
以琴，又授以藥曰：「歸醫祖母，不惟卻病，亦可延年。」遂送至海岸，俾登舟。陽覓楫，
十娘曰：「無須此物。」因解裙作帆，為之縈系。陽慮迷途，十娘曰：「勿憂，但聽帆漾
耳。」系已下舟。陽淒然，方欲拜謝別，而南風競起，離岸已遠矣。視舟中糗糧已具，然止
足供一日之餐，心怨其吝。腹餒不敢多食，惟恐遽盡，但啖胡餅一枚，覺表裡甘芳。余六七
枚，珍而存之，即亦不復饑矣。俄見夕陽欲下，方悔來時未索膏燭。瞬息遙見人煙，細審則
瓊州也。喜極。旋已近岸，解裙裹餅而歸。
    入門，舉家驚喜，蓋離家已十六年矣，始知其遇仙。視祖母老病益憊，出藥投之，沉痾
立除。共怪問之，因述所見。祖母泫然曰：「是汝姑也。」初，老夫人有少女名十娘，生有
仙姿，許字晏氏。婿十六歲入山不返，十娘待至二十餘，忽無疾自殂，葬已三十餘年。聞旦
言，共疑其未死。出其裙，則猶在家所素著也。餅分啖之，一枚終日不饑，而精神倍生。老
夫人命發塚驗視，則空棺存焉。
    旦初聘吳氏女未娶，旦數年不還，遂他適。共信十娘言，以俟粉蝶之至；既而年餘無
音，始議他圖。臨邑錢秀才，有女名荷生，艷名遠播。年十六，未嫁而三喪其婿。遂媒定
之，涓吉成禮。既入門，光艷絕代，旦視之則粉蝶也。驚問曩事，女茫乎不知。蓋被逐時，
即降生之辰也。每為之鼓《天女謫降》之操，輒支頤凝想，若有所會。

李檀斯

    長山李檀斯，國學生也。其村中有媼走無常，謂人曰：「今夜與一人舁檀老，投生淄川
柏家莊一新門中，身軀重贅，幾被壓死。」時李方與客歡飲，悉以媼言為妄。至夜，無疾而
卒。天明，如所言往問之，則其家夜生女矣。

錦瑟

    沂人王生，少孤，自為族。家清貧；然風標修潔，洒然裙履少年也。富翁蘭氏，見而悅
之，妻以女，許為起屋治產。娶未幾而翁死。妻兄弟鄙不齒數，婦尤驕倨，常傭奴其夫；自
享饈饌，生至則脫粟瓢飲，折稀為匕置其前。王悉隱忍之。年十九往應童試被黜。自郡中
歸，婦適不在室，釜中烹羊臛熟，就啖之。婦入不語，移釜去。生大慚，抵箸地上，曰：
「所遭如此，不如死！」婦恚，問死期，即授索為自經之具。生忿投羹碗敗婦顙。
    生含憤出，自念良不如死，遂懷帶入深壑。至叢樹下，方擇枝繫帶，忽見土崖間微露裙
幅，瞬息一婢出，睹生急返，如影就滅，土壁亦無綻痕。固知妖異，然欲覓死，故無畏怖，
釋帶坐覘之。少間復露半面，一窺即縮去。念此鬼物，從之必有死樂，因抓石叩壁曰：「地
如可入，幸示一途！我非求歡，乃求死者。」久之無聲。王又言之，內云：「求死請姑退，
可以夜來。」音聲清銳，細如遊蜂。生曰：「諾。」遂退以待夕。未幾星宿已繁，崖間忽成
高第，靜敞雙扉。生拾級而入。才數武，有橫流湧注，氣類溫泉。以手探之，熱如沸湯，不
知其深幾許。疑即鬼神示以死所，遂踴身入。熱透重衣，膚痛欲糜，幸浮不沉。泅沒良久，
熱漸可忍，極力爬抓，始登南岸，一身幸不泡傷。行次，遙見廈屋中有燈火，趨之。有猛犬
暴出，齕衣敗襪。摸石以投，犬稍卻。又有群犬要吠，皆大如犢。危急間婢出叱退，曰：
「求死郎來耶？吾家娘子憫君厄窮，使妾送君入安樂窩，從此無災矣。」挑燈導之。啟後
門，黯然行去。
    入一家，明燭射窗，曰：「君自入，妾去矣。」生入室四瞻，蓋已入己家矣。反奔而
出，遇婦所役老媼曰：「終日相覓，又焉往！」反曳入。婦帕裹傷處，下床笑逆，曰：「夫
妻年餘，狎謔顧不識耶？我知罪矣。君受虛誚，我被實傷，怒亦可以少解。」乃於床頭取巨
金二鋌置生懷，曰：「以後衣食，一惟君命可乎？」生不語，拋金奪門而奔，仍將入壑，以
叩高第之門。
    既至野，則婢行緩弱，挑燈尤遙望之。生急奔且呼，燈乃止。既至，婢曰：「君又來，
負娘子苦心矣。」王曰：「我求死，不謀與卿復求活。娘子巨家，地下亦應需人。我願服
役，實不以有生為樂。」婢曰：「樂死不如苦生，君設想何左也！吾家無他務。惟淘河、糞
除、飼犬、負屍；作不如程，則刵耳劓鼻、敲肘剄趾。君能之乎？」答曰：「能之。」又入
後門，生問：「諸役何也？適言負屍，何處得如許死人？」婢曰：「娘子慈悲，設『給孤
園』，收養九幽橫死無歸之鬼。鬼以千計，日有死亡，須負瘞之耳。請一過觀之。」移時入
一門，署「給孤園」。入，見屋宇錯雜，穢臭熏人。園中鬼見燭群集，皆斷頭缺足，不堪入
目。回首欲行，見屍橫牆下；近視之，血肉狼藉。曰：「半日未負，已被狗咋。」即使生移
去之。生有難色，婢曰：「君如不能，請仍歸享安樂。」生不得已，負置秘處。乃求婢緩
頰，倖免屍污。婢諾。
    行近一捨，曰：「姑坐此，妾入言之。飼狗之役較輕，當代圖之，庶幾得當以報。」去
少頃，奔出，曰：「來，來！娘子出矣。」生從入。見堂上籠燭四懸，有女郎近戶坐，乃二
十許天人也。生伏階下，女郎命曳起之，曰：「此一儒生烏能飼犬？可使居西堂主薄。」生
喜伏謝，女曰：「汝以樸誠，可敬乃事。如有舛錯，罪責不輕也！」生唯唯。婢導至西堂，
見棟壁清潔，喜甚，謝婢。始問娘子官閥，婢曰：「小字錦瑟，東海薛侯女也。妾名春燕。
旦夕所需，幸相聞。」婢去，旋以衣履衾褥來，置床上。生喜得所。
    黎明早起視事，錄鬼籍。一門僕役盡來參謁，饋酒送脯甚多。生引嫌，悉卻之。日兩餐
皆自內出。娘子察其廉謹，特賜儒巾鮮衣。凡有繼賚，皆遣春燕。婢頗風格，既熟，頗以眉
目送情。生斤斤自守，不敢少致差跌，但偽作騃鈍。積二年餘賞給倍於常廩，而生謹抑如故。
    一夜方寢，聞內第喊噪。急起捉刀出，見炬火光天。入窺之，則群盜充庭，廝僕駭竄。
一僕促與偕遁，生不肯，塗面束腰雜盜中呼曰：「勿驚薛娘子！但當分括財物，勿使遺
漏。」時諸捨群賊方搜錦瑟不得，生知未為所獲，潛入第後獨覓之。遇一伏嫗，始知女與春
燕皆越牆矣。生亦過牆，見主婢伏於暗陬，生曰：「此處烏可自匿？」女曰：「吾不能復行
矣！」生棄刀負之。奔二三里許，汗流竟體，始入深谷，釋肩令坐。欻一虎來，生大駭，欲
迎當之，虎已銜女。生急捉虎耳，極力伸臂入虎口，以代錦瑟。虎怒釋女，嚼生臂，脆然有
聲。臂斷落地，虎亦返去。女泣曰：「苦汝矣！苦汝矣！」生忙遽未知痛楚，但覺血溢如
水，使婢裂衿裹斷處。女止之，俯覓斷臂，自為續之；乃裹之。東方漸白，始緩步歸，登堂
如墟。天既明，僕媼始漸集。女親詣西堂，問生所苦。解裹，則臂骨已續；又出藥糝其創，
始去。由此益重生，使一切享用悉與己等。
    臂愈，女置酒內室以勞之。賜之坐，三讓而後隅坐。女舉爵如讓賓客。久之，曰：「妾
身已附君體，意欲效楚王女之於臣建。但無媒，羞自薦耳。」生惶恐曰：「某受恩重，殺身
不足酬。所為非分，懼遭雷殛，不敢從命。苟憐無室，賜婢已過。」一日女長姊瑤台至，四
十許佳人也。至夕招生入，瑤台命坐，曰：「我千里來為妹主婚，今夕可配君子。」生又起
辭。瑤台遽命酒，使兩人易盞。生固辭，瑤台奪易之。生乃伏地謝罪，受飲之。瑤台出，女
曰：「實告君：妾乃仙姬，以罪被謫。自願居地下收養冤魂，以贖帝譴。適遭天魔之劫，遂
與君有附體之緣。遠邀大姊來，固主婚嫁，亦使代攝家政，以便從君歸耳。」生起敬曰：
「地下最樂！某家有悍婦；且屋宇隘陋，勢不能容委曲以共其生。」女笑曰：「不妨。」既
醉，歸寢，歡戀臻至。
    過數日，謂生曰：「冥會不可長，請郎歸。君干理家事畢，妾當自至。」以馬授生，啟
扉自出，壁復合矣。生騎馬入村，村人盡駭。至家門則高廬煥映矣。先是，生去，妻召兩兄
至，將箠楚報之；至暮不歸，始去。或於溝中得生履，疑其已死。既而年餘無耗。有陝中賈
某，媒通蘭氏，遂就生第與婦合。半年中，修建連亙。賈出經商，又買妾歸，自此不安其
室。賈亦恆數月不歸。生訊得其故，怒，繫馬而入。見舊媼，媼驚伏地。生叱罵久，使導詣
婦所，尋之已遁，既於捨後得之，已自經死。遂使人舁歸蘭氏。呼妾出，年十八九，風致亦
佳，遂與寢處。賈托村人，求反其妾，妾哀號不肯去。生乃具狀，將訟其霸產占妻之罪，賈
不敢復言，收肆西去。
    方疑錦瑟負約；一夕正與妾飲，則車馬扣門而女至矣。女但留春燕，余即遣歸。入室，
妾朝拜之，女曰：「此有宜男相，可以代妾苦矣。」即賜以錦裳珠飾。妾拜受，立侍之；女
挽坐，言笑甚歡。久之，曰：「我醉欲眠。」生亦解履登床，妾始出；入房則生臥榻上；異
而反窺之，燭已滅矣。生無夜不宿妾室。一夜妾起，潛窺女所，則生及女方共笑語。大怪
之。急反告生，則床上無人矣。天明陰告生；生亦不自知，但覺時留女所、時寄妾宿耳。生
囑隱其異。久之，婢亦私生，女若不知之。婢忽臨蓐難產，但呼「娘子」。女入，胎即下；
舉之，男也。為斷臍置婢懷，笑曰：「婢子勿復爾！業多，則割愛難矣。」自此，婢不復
產。妾出五男二女。居三十年，女時返其家，往來皆以夜。一日攜婢去，不復來。生年八
十，忽攜老僕夜出，亦不返。

太原獄

    太原有民家，姑婦皆寡。姑中年不能自潔，村無賴頻頻就之。婦不善其行，陰於門戶牆
垣阻拒之。姑慚，借端出婦；婦不去，頗有勃谿，姑益恚，反相誣告諸官。官問姦夫姓名，
媼曰：「夜來宵去，實不知其阿誰，鞫婦自知。」因喚婦。婦果知之，而以姦情歸媼，苦相
抵。拘無賴至，又嘩辨：「兩無所私，彼姑婦不相能，故妄言相詆毀耳。」官曰：「一村百
人何獨誣汝？」重笞之。無賴叩乞免責，自認與婦通。械婦，婦終不承。逐去之。婦忿告憲
院，仍如前，久不決。
    時淄邑孫進士柳下令臨晉，推折獄才，遂下其案於臨晉。人犯到，公略訊一過，寄監
訖，便命隸人備磚石刀錐，質理聽用。共疑曰：「嚴刑自有桎梏，何將以非刑折獄耶？」不
解其意，姑備之。明日昇堂，問知諸具已備，命悉置堂上。乃喚犯者，又一一略鞫之。乃謂
姑婦：「此事亦不必甚求清析。淫婦雖未定，而姦夫則確。汝家本清門，不過一時為匪人所
誘，罪全在某。堂上刀石具在，可自取擊殺之。」姑婦趑趄，恐邂逅抵償，公曰：「無慮，
有我在。」於是媼婦並起，掇石交投。婦銜恨已久，兩手舉巨石，恨不即立斃之，媼惟以小
石擊臀腿而已。又命用刀。婦把刀貫胸膺，媼猶逡巡未下。公止之曰：「淫婦我知之矣。」
命執媼嚴梏之，遂得其情。笞無賴三十，其案始結。
    附記：公一日遣役催租，租戶他出，婦應之。投不得賄，拘婦至。公怒曰：「男子自有
歸時，何得擾人家室！」遂笞役，遣婦去。乃命匠多備手械，以備敲比。明日合邑傳頌公
仁。欠賦者聞之，皆使妻出應，公盡拘而械之。余嘗謂：孫公才非所短，然如得其情，則喜而不暇哀矜矣。

新鄭訟

    長山石進士宗玉，為新鄭令。適有遠客張某經商於外，因病思歸，不能騎步，憑禾車一
輛，攜資五千，兩夫挽載以行。至新鄭，兩夫往市飲食，張守資獨臥車中。有某甲過，睨
之，見旁無人，奪資去。張不能御，力疾起，遙尾綴之，入一村中；又從之，入一門內。張
不敢入，但自短垣窺覘之。甲釋所負，回首見窺者，怒執為賊，縛見石公，因言情狀。問
張，備述其冤。公以無質實，叱去之。二人下，皆以官無皂白。公置若不聞。
    頗憶甲久有逋賦，遣役嚴追之。逾日即以銀三兩投納。石公問金所自來，甲云：「質衣
鬻物。」皆指名以實之。石公遣役令視納稅人，有與甲同村者否。適甲鄰人在，喚入問之：
「汝既為某甲近鄰，金所從來。爾當知之。」鄰曰：「不知。」公曰：「鄰家不知，其來曖
昧。」甲懼，顧鄰曰：「我質某物、鬻某器，汝豈不知？」鄰急曰：「然，固有之矣。」公
怒曰：「爾必與甲同盜，非刑詢不可！」命取梏械。鄰人懼曰：「吾以鄰故，不敢招怨；今
刑及己身，何諱乎，彼實劫張某錢所市也。」遂釋之。時張以喪資未歸，乃責甲押償之。此
亦見石之能實心為政也。
    異史氏曰：「石公為諸生時，恂恂雅飭，意其人翰苑則優，簿書則詘。乃一行作吏，神
君之名，噪於河朔。誰謂文章無經濟哉！故志之以風有位者。」

李象先

    李象先，壽光之聞人也。前世為某寺執炊僧，無疾而化。魂出棲坊上，下見市上行人，
皆有火光出顛上，蓋體中陽氣也。夜既昏，念坊上不可久居，但諸捨暗黑，不知所之。唯一
家燈火猶明，飄赴之。及門則身已嬰兒。母乳之。見乳恐懼；腹不勝饑，閉目強吮。逾三月
余，即不復乳；乳之則驚懼而啼。母以米沈間棗栗哺之，得長成。是為象先。兒時至某寺，
見寺僧，皆能呼其名。至老猶畏乳。
    異史氏曰：「像先學問淵博，海岱清士。子早貴，身僅以文學終，此佛家所謂福業未修
者耶？弟亦名士。生有隱疾，數月始一動；動時急起，不顧賓客，自外呼而入，於是婢媼盡
避；適及門復痿，則不入室而反。兄弟皆奇人也。」

房文淑

    開封鄧成德，遊學至兗，寓敗寺中，傭為造齒籍者繕寫。歲暮，僚役各歸家，鄧獨炊廟
中。黎明，有少婦叩門而入，艷絕，至佛前焚香叩拜而去。次日又如之。至夜鄧起挑燈，適
有所作，女至益早。鄧曰：「來何早也？」女曰：「明則人雜，故不如夜。太早，又恐擾君
清睡。適望見燈光，知君已起，故至耳。」生戲曰：「寺中無人，寄宿可免奔波。」女哂
曰：「寺中無人，君是鬼耶？」鄧見其可狎，俟拜畢，曳坐求歡。女曰：「佛前豈可作此。
身無片椽，尚作妄想！」鄧固求不已。女曰：「去此三十里某村，有六七童子延師未就。君
往訪李前川，可以得之。託言攜有家室，令別給一捨，妾便為君執炊，此長策也。」鄧慮事
發獲罪，女曰：「無妨。妾房氏，小名文淑，並無親屬，恆終歲寄居舅家，有誰知？」鄧
喜。既別女，即至某村，謁見李前川，謀果遂。約歲前即攜家至。既反，告女。女約候於途
中。鄧告別同黨，借騎而去。女果待於半途，乃下騎以轡授女，御之而行。至齋，相得甚歡。
    積六七年，居然琴瑟，並無追捕逃者。女忽生一子。鄧以妻不育，得之甚喜，名曰「兗
生。」女曰：「偽配終難作真。妾將辭君而去，又生此累人物何為！」鄧曰：「命好，倘得
餘錢，擬與卿遁歸鄉里，何出此言？」女曰：「多謝，多謝！我不能脅肩諂笑，仰大婦眉
睫，為人作乳媼，呱呱者難堪也！」鄧代妻明不妒，女亦不言。月餘鄧解館，謀與前川子同
出經商，告女曰：「我思先生設帳，必無富有之期。今學負販，庶有歸時。」女亦不答。至
夜，女忽抱子起。鄧問：「何作？」女曰：「妾欲去。」鄧急起追問之，門未啟，而女已
杳。駭極，始悟其非人也。鄧以形跡可疑，故亦不敢告人，托之歸寧而已。初，鄧離家與妻
婁約，年終必返；既而數年無音，傳其已死。兄以其無子，欲改醮之。婁更以三年為期，日
惟以紡績自給。一日既暮，往扃外戶，一女子掩入，懷中繃兒，曰：「自母家歸，適晚。知
姊獨居，故求寄宿。」婁內之。至房中，視之，二十餘麗者也。喜與共榻，同弄其兒，兒白
如瓠。歎曰：「未亡人遂無此物！」女曰：「我正嫌其累人，即嗣為姊後，何如？」婁曰：
「無論娘子不忍割愛；即忍之，妒亦無乳能活之也。」女曰：「不難。當兒生時，患無乳，
服藥半劑而效。今余藥尚存，即以奉贈。」遂出一裹，置窗間。婁漫應之，未遽怪也。既
寢，及醒呼之，則兒在而女已啟門去矣。駭極。日向辰，兒啼饑，婁不得已，飼其藥，移時
湩流，遂哺兒。積年餘，兒益豐肥，漸學語言，愛之不啻己出，由是再醮之心遂絕。但早起
抱兒，不能操作謀衣食，益窘。
    一日女忽至。婁恐其索兒，先問其不謀而去之罪，後敘其鞠養之苦。女笑曰：「姊告訴
艱難，我遂置兒不索耶？」遂招兒。兒啼入婁懷，女曰：「犢子不認其母矣！此百金不能
易，可將金來，署立券保。」婁以為真，顏作赬，女笑曰：「姊勿懼，妾來正為兒也。別後
慮姊無豢養之資，因多方措十餘金來。」乃出金授婁。婁恐受其金，索兒有詞，堅卻之。女
置床上，出門徑去。抱子追之，其去已遠，呼亦不顧。疑其意惡。然得金，少權子母，家以
饒足。
    又三年鄧賈有贏餘，治裝歸。方共慰藉，睹兒問誰氏子。妻告以故，問：「何名？」
曰：「渠母呼之兗生。」鄧驚曰：「此真吾子也！」問其時日，即夜別之日。鄧乃歷敘與房
文淑離合之情，益共欣慰。猶望女至。而終渺矣。

秦檜

    青州馮中堂家殺一豕，燖去毛鬣，肉內有字，云：「秦檜七世身。」烹而啖之，其肉臭
惡，因投諸犬。嗚呼！檜之肉，恐犬亦不當食之矣！
    聞益都人說：「中堂之祖，前身在宋朝為檜所害，故生平最敬岳武穆。於青州城北通衢
旁建岳王殿，秦檜。萬俟契伏跪地下。往來行人瞻禮岳王，則投石檜、契，香火不絕。後大
兵征於七之年，馮氏子孫毀岳王像。數里外有俗祠「子孫娘娘」，因舁檜、契其中，使朝跪
焉。百世下必有杜十姨、伍髭鬚之誤，甚可笑也。
    又青州城內舊有「淡檯子羽祠」。當魏璫烜赫時，世家中有媚之者，就子羽毀冠去須，
改作魏監。此亦駭人聽聞者也。

浙東生

    浙東生房某客於陝，教授生徒。嘗以膽力自詡。一夜裸臥，忽有毛物從空墮下，擊胸有
聲。覺大如犬，氣咻咻然，四足撓動。大懼欲起，物以兩足撲倒之，恐極而死。經一時許，
覺有人以尖物穿鼻，大嚏乃蘇。見室中燈火熒熒，床邊坐一美人，笑曰：「好男子！膽氣固
如此耶！」生知為狐，益懼。女漸與戲，膽始放，遂共狎呢。積半年，如琴瑟之好。一日女
臥床頭，生潛以獵網蒙之。女醒不敢動，但哀乞。生笑不前。女忽化白氣從床下出，恚曰：
「終非好相識！可送我去。」以手曳之，身不覺自行。出門，凌空翕飛。食頃，女釋手，生
暈然墜落。
    適世家園中有虎阱，揉木為圈，結繩作網，以覆其口。生墜網上，網為之側，以腹受
網，身半倒懸。下視，虎蹲阱中，仰見臥人，躍上，近不盈尺，心膽俱碎。園丁來飼虎，見
而怪之，扶上，已死。移時漸蘇，備言其故。其地乃浙界，離家已四百餘里矣。主人贈以資
遣歸。歸告人：「雖得兩次死，然非狐則貧不能歸也。」

博興女

    博興民王某，有女及笄。勢豪某窺其姿，伺女出，掠去，無知者。至家逼淫，女號嘶撐
拒，某縊殺之。門外故有深淵，遂以石系屍沉其中。王覓女不得，計無所施。天忽雨，雷電
繞豪家，霹靂一聲，龍下攫豪首去。天晴，淵中女屍浮出，一手捉人頭，審視則豪頭也。官
知，鞫其家人，始得其情。龍其女之所化與？不然，何以能爾也？奇哉！

一員官

    濟南同知吳公，剛正不阿。時有陋規：凡貪墨者虧空犯贓罪，上官輒庇之，以贓分攤屬
僚，無敢梗者。以命公，不受，強之不得，怒加叱罵。公亦惡聲還報之曰：「某官雖微？亦
受君命。可以參處，不可以罵詈也！要死便死，不能損朝廷之祿，代人償枉法贓耳！」上官
乃改顏溫慰之。人皆言斯世不可以行直道，人自無直道耳，何反咎斯世之不可行哉！會高苑
有穆情懷者，狐附之，輒慷慨與人談論，音響在坐上，但不見其人。適至郡，賓客談次，或
詰之曰：「仙固無不知，請問郡中官共幾員？」應聲答曰：「一員。」共笑之。復詰其故。
曰：「通郡官僚雖七十有二，其實可稱為官者，吳同知一人而已。」是時泰安知州張公，人
以其木強，號之「橛子」。凡貴官大僚登岱者，夫馬兜輿之類，需索煩多，州民苦於供億。
公一切罷之。或索羊豕，公曰：「我即一羊也，一豕也，請殺之以犒騶從。」大僚亦無奈
之。公自遠宦，別妻子者十二年。初蒞泰安，夫人及公子自都中來省之，相見甚歡。逾六七
日，夫人從容曰：「君塵甑猶昔，何老悖不念子孫耶？」公怒大罵，呼杖，逼夫人伏受。公
子覆母，號泣求代。公橫施撻楚，乃已。夫人即偕公子命駕歸，矢曰：「渠即死於是，吾亦
不復來矣！」逾年公卒。此不可謂非今之強項令也。然以久離之琴瑟，何至以一言而躁怒至
此，豈人情哉！而威福能行床第，事更奇於鬼神矣。

丐汕

    高玉成，故家子，居金城之廣裡。善針灸，不擇貧富輒醫之。裡中來一丐者，脛有廢
瘡，臥於道。膿血狼籍，臭不可近。居人恐其死，日一飴之。高見而憐焉，遣人扶歸，置於
耳捨。家人惡其臭，掩鼻遙立。高出艾親為之灸，日餉以蔬食。數日，丐者索湯餅，僕怒訶
之。高聞，即命僕賜以湯餅。未幾，又乞酒肉，僕走告曰：「乞人可笑之甚！方其臥於道
也，日求一餐不可得，今三飯猶嫌粗糲，既與湯餅，又乞酒肉。此等貪饕，只宜仍棄之道上
耳。」高問其瘡，曰：「痂漸脫落，似能步履，故假咿嘎作呻楚狀。」高曰：「所費幾何，
即以酒肉饋之，待其健，或不吾仇也。」僕偽諾之而竟不與。且與諸曹喁語，共笑主人癡。
次日。高親詣視丐，丐跛而起，謝曰：「蒙君高義，生死人而肉白骨，惠深覆載。但新瘥未
健，妄思饞嚼耳。」高知前命不行，呼僕痛笞之，立命持酒炙餌丐者。僕銜之，夜分縱火焚
耳捨，乃故呼號。高起視，捨已燼。歎曰：「丐者休矣！」督眾救滅。見丐者酣臥火中，齁
聲雷動。喚之起，故驚曰：「屋何往？」群始驚其異。高彌重之，臥以客舍，衣以新衣，日
與同坐處。問其姓名，自言：「陳九。」居數日，容益光澤。言論多風格，又善手談。高與
對局輒敗。乃日從之學，頗得其奧秘。如此半年，丐者不言去，高亦一時少之不樂也。即有
貴客來，亦必偕之同飲。或擲骰為令，陳每代高呼采，雉盧無不如意。高大奇之。每求作
劇，輒辭不知。
    一日，語高曰：「我欲告別，向受君惠且深，今薄設相邀，勿以人從也。」高曰：「相
得甚歡，何遽決絕？且君杖頭空虛，亦不敢煩作東道主。」陳固邀之曰：「杯酒耳，亦無所
費。」高曰：「何處？」答云：「園中。」時方嚴冬，高慮園亭苦寒，陳固言：「不妨。」
乃從至園中，覺氣候頓暖似三月初旬。又至亭中，見異鳥成群，亂弄清咮，彷彿暮春景象。
亭中几案皆鑲以瑙玉。有一水晶屏瑩澈可鑒，中有花樹搖曳開落不一，又有白禽似雪，往來
勾輈於其上，以手撫之，殊無一物。高愕然良久。坐，見□鵒棲架上，呼曰：「茶來！」俄
見朝陽丹鳳銜一赤玉盤，上有玻璃盞二盛香茗，伸頸屹立。飲已，置盞其中，鳳銜之振翼而
去。□鵒又呼曰：「酒來！」即有青鸞黃鶴翩翩自日中來，銜壺銜杯，紛置案上。頃之，則
諸鳥進饌，往來無停翅，珍錯雜陳，瞬息滿案，餚香酒冽，都非常品。陳見高飲甚豪，乃
曰：「君宏量，是得大爵。」□鵒又呼曰：「取大爵來！」忽見日邊閃閃，有巨蝶攖鸚鵡
杯，受斗許，翔集案間。高視蝶大於雁，兩翼綽約，文采燦麗，亟加讚歎。陳喚曰：「蝶子
勸酒！」蝶展然一飛化為麗人，繡衣蹁躚，前席進酒。陳曰：「不可無以佐觴。」女乃仙仙
而舞，舞到酣際，足離於地者尺餘，輒仰折其首，直與足齊，倒翻身而起立，身未嘗著於塵
埃。且歌曰：「連翩笑語踏芳叢，低亞花枝拂面紅。曲折不知金鈿落，更隨蝴蝶過籬東。」
餘音裊裊，不啻繞樑。高大喜，拉與同飲。陳命之坐，亦飲之酒。高酒後心搖意動，遽起狎
抱，視之則變為夜叉：睛突於眥，牙出於喙，黑肉凹凸，怪惡不可言狀。高驚釋手，伏幾戰
栗。陳以箸擊其喙，訶曰：「速去！」隨擊而化叉為蝴蝶，飄然颺去。高驚定，辭出。見月
色如洗，漫語陳曰：「君旨酒佳餚來自空中，君家當在天上，盍攜故人一遊？」陳曰：
「可。」即與攜手躍起，遂覺身在空冥。漸與天近，見有高門口圓如井，入，則光明似晝，
階路皆蒼石砌成，滑潔無纖翳。有大樹一株高數丈，上開赤花大如蓮，紛紜滿樹。下一女
子，搗絳紅之衣於砧上，艷麗無雙。高木立睛停，竟忘行步。女子見之，怒曰：「何處狂郎
妄來此處！」輒以杵投之，中其背。陳急曳於虛所，切責之。高被杵，酒亦頓醒，殊覺汗
愧，乃從陳出，有白雲接於足下。陳曰：「從此別矣，有所囑，慎志勿忘：君壽不永，明日
速避西山中，當可免。」高欲挽之，返身竟去。高覺雲漸低，身落園中，則景物大非。
    歸與妻子言，共相駭異。視衣上著杵處，異紅如錦，有奇香。早起，從陳言，裹糧入
山。大霧障天，茫茫然不辨徑路。躡荒急奔，忽失足墮雲窟中，覺深不可測，而身幸不損。
定醒良久，仰見雲氣如籠。乃自歎曰：「仙人令我逃避大數，終不能免。何時出此窟耶？」
又坐移時，見深處隱隱有光，遂起而漸入，則別有天地。有三老方對奕，見高至，亦不顧
問，奕不輟。高蹲而觀焉。局終，斂子入盒。方問：「客何得至此？」高言：「迷墮失
路。」老者曰：「此非人間，不宜久淹，我送君歸。」乃導至窟下。覺雲氣擁之以升，遂履
平地，見山中樹色深黃，蕭蕭木落，似是秋杪。大驚曰：「我以冬來，何變暮秋？」奔赴家
中，妻、子盡驚，相聚而泣。高訝問之，妻曰：「君去三年不返，皆以為異物矣。」高曰：
「異哉，才頃刻耳。」於腰中出其糗糧，已若灰燼，相與詫異。妻曰：「君行後，我夢二
人，皂衣閃帶，似誶賦者，洶洶然入室張顧曰：『彼何往？』我訶之曰：『彼已外出。爾即
官差，何得入人閨闥？』二人乃出。且行且語曰『怪事怪事』而去。」高乃悟已所遇者仙
也，妻所遇者鬼也。高每對客，衷杵衣於內，滿座皆香，非麝非蘭，著汗彌盛雲。

人妖

    馬生萬寶者，東昌人，疏狂不羈。妻田氏亦放誕風流。伉儷甚敦。有女子來，寄居鄰人
某媼家，言為翁姑所虐，暫出亡。其縫紉絕巧，便為媼操作。媼喜而留之。逾數日，自言能
於宵分按摩，愈女子瘵盅。媼常至生家游揚其術，田亦未嘗著意。生一日於牆隙窺見女，年
十八九已來，頗風格。心竊好之，私與妻謀，托疾以招之。媼先來，就榻撫問已，言：「蒙
娘子招，便將來。但渠畏見男子，請勿以郎君入。」妻曰：「家中無廣捨，渠儂時復出入，
可復奈何？」已又沉思曰：「晚間西村阿舅家招渠飲，即囑令勿歸，亦大易。」媼諾而去。
妻與生用拔趙幟易漢幟計，笑而行之。
    日曛黑，媼引女子至，曰：「郎君晚回家否？」田曰：「不回矣。」女子喜曰：「如此
方好。」數語，媼別去。田便燃燭展衾，讓女先上床，己亦脫衣隱燭。忽曰：「幾忘卻廚捨
門未關，防狗子偷吃也。」便下床啟門易生。生窸窣入，上床與女共枕臥。女顫聲曰：「我
為娘子醫清恙也。」間以暱詞，生不語。女即撫生腹，漸至臍下，停手不摩，遽探其私，觸
腕崩騰。女驚怖之狀，不啻誤捉蛇蠍，急起欲遁。生沮之，以手入其股際。則擂垂盈掬，亦
偉器也。大駭呼火。生妻謂事決裂，急燃燈至，欲為調停，則見女赤身投地乞命。妻羞懼趨
出。生詰之，雲是谷城人王二喜。以兄大喜為桑衝門人，因得轉傳其術。又問：「玷幾人
矣？」曰：「身出行道不久，只得十六人耳。」生以其行可誅，思欲告郡；而憐其美，遂反
接而宮之。血溢隕絕，食頃復甦。臥之榻，覆之衾，而囑曰：「我以藥醫汝，創痏平，從我
終焉可也？不然，事發不赦！」王諾之。明日媼來，生約之曰：「伊是我表侄女王二姐也。
以天閹為夫家所逐，夜為我家言其由，始知之。忽小不康，將為市藥餌，兼請諸其家，留與
荊人作伴。」媼入室視王，見其面色敗如塵土。即榻問之。曰：「隱所暴腫，恐是惡疽。」
媼信之去。生餌以湯，糝以散，日就平復。夜輒引與狎處；早起，則為田提汲補綴，灑掃執
炊，如媵婢然。
    居無何，桑沖伏誅，同惡者七人並棄市；惟二喜漏網，檄各屬嚴緝。村人竊共疑之，集
村媼隔裳而探其隱，群疑乃釋。王自是德生，遂從馬以終焉。後卒，即葬府西馬氏墓側，今
依稀在焉。
    異史氏曰：「馬萬寶可雲善於用人者矣。兒童喜蟹可把玩，而又畏其鉗，因斷其鉗而畜
之。嗚呼！苟得此意，以治天下可也。」

蟄蛇

    予邑郭生設帳於東山之和莊，童蒙五六人皆初入館者也。書室之南為廁所，乃一牛欄；
靠山石壁，壁上多雜草蓁莽。童子入廁，多歷時刻而後返。郭責之，則曰：「予在廁中騰
雲。」郭疑之。童子入廁，從旁睨之，見其起空中二三尺，倏起倏墜，移時不動。郭進而細
審，見壁縫中一蛇，昂首大於盆，吸氣而上。遂遍告莊人，共視之，以炬火焚壁，蛇死壁
裂。蛇不甚長，而粗則如巨桶。蓋蟄於內而不能出，已歷多年者也。

晉人

    晉人某有勇力，不屑格拒之術，而搏技家當之盡靡。過中州，有少林弟子受其辱，忿告
其師，群謀設席相邀，將以困之。既至，先陳茗果。胡桃連殼，堅不可食。某取就案邊，伸
食指敲之，應手而碎。寺眾大駭，優禮而散。

龍

    博邑有鄉民王茂才，早赴田，田畔拾一小兒，四五歲，貌豐美而言笑巧妙。歸家子之，
靈通非常。至四五年後，有一僧至其家，兒見之驚避無蹤。僧告鄉民曰：「此兒乃華山池中
五百小龍之一，竊逃於此。」遂出一缽，注水其中，宛一小白蛇游衍於內，袖缽而去。

愛才

    仕宦中有妹養宮中而字貴人者，有將官某代作啟，中警句云：「令弟從長，奕世近龍
光，貂珥曾參於畫室；舍妹夫人，十年陪鳳輦，霓裳遂燦於朝霞。寒砧之杵可掬，不搗夜月
之霜；御溝之水可托，無勞雲英之詠。」當事者奇其才，遂以文階換武階，後至通政使。



