聊齋誌異   蒲松齡　著　 

藍　翎　前言 
張式銘　標點
聊齋誌異 

前言
一
    《聊齋誌異》曾被認為是文言小說之集大成者。單從作者所使用的語言和某些表現手法
來看，這個評價有一定的道理；但是，如果從中國古代小說發展的縱橫面來看，這個評價就
不夠全面了。因此還需要作進一步的伸說。
    中國古代小說有兩個發展系統。一個系統屬文言，起自六朝的志怪而盛於唐的傳奇；一
個系統屬白話，起於由唐宋時的說話而形成的話本，進而發展到大部頭的長篇章回小說。文
是文，白是白，界限分明。當然，也有個別例外，如以文言寫章回小說者。但是，這兩個系
統之間並不是井水不犯河水，而是在不同的歷史條件下互相影響，互相競賽，甚至有鬥爭。
從這個角度來考察，《聊齋誌異》的出現，就不單純的是文言小說自然地順利地直線地發展
的結果。
    魯迅曾經說過，《聊齋誌異》是「用傳奇法，而以志怪」。細按原意，當是指用傳奇的
表現手法，來表現志怪式的題材或內容，也就是接受了它之前的這種文言小說的優點，所以
魯迅把它列入了「擬晉唐小說」，正確地指出了它的淵源。蒲松齡自己也承認是「才非干
寶，雅愛搜神，情類黃州，喜人談鬼」，是自覺地有意識地來繼承這一小說傳統的，是踏著
前人開闢的創作道路前進的。然而，從當時的情況講，這條路已經是歧路了。他以自己畢生
的主要精力，又把歧路引直成寬平的大道，樹下了歷史的紀念碑。
    《聊齋誌異》是清初十七世紀的作品，上距干寶的《搜神記》已千年以上，距唐傳奇的
興盛也近千年。對於文言小說的發展來說，《聊齋誌異》的出現，實在是「文起千年之
衰」，其功不在「文起八代之衰」以下。
    按照魯迅的說法，中國古代嚴格意義的小說從唐代才開始出現，「乃在是時則始有意為
小說」。以前的志怪書不僅是「粗陳梗概」，「非有意為小說」，而且「以為幽明雖殊途，
而人鬼乃皆實有，故其敘述異事，與記載人間常事，自視更無誠妄之別矣」。以志怪書的代
表作《搜神記》為例，作者干寶就表明其創作動機是「發明神道之不誣」。蒲松齡自謙非干
寶之才而「雅愛搜神」，正是從「才」的方面來看待六朝志怪書的，取法其設幻的種種大膽
想像，造異立奇，並非追隨其明神道，有取有棄，所以能擺脫單純模仿之惡道。六朝文人的
設奇造幻，不同於單純的宣揚迷信，為了動人，就要造得讓你感到象真的一樣，在這樣的一
個寫作實踐過程中，無疑的是鍛煉和發展了文學的想像力，發展了後世所謂的浪漫主義表現
方法的因素。蒲松齡從志怪書中所受到的啟發，正是這種積極的文學因素。
    唐傳奇的確堪稱有唐一代之奇，產生了大量的作品，著名的如《枕中記》、《長恨歌
傳》、《李娃傳》、《鶯鶯傳》、《南柯太守傳》等，作者又多是著名的詩人、文學家，立
意在寫人，又重情節，尚文詞，故能通過委婉曲折的故事給人留下生動的人物形象，使傳奇
蔚為奇觀，也使後來的刻意模仿者望塵莫及。這個成就與當時文人思想上的較少束縛，社會
風尚的較為開放大有關係，正因為如此，傳奇才只盛於唐，至宋則日趨衰落，一蹶不振，走
向了下坡路，再也沒有產生過象唐代那樣的名作，作為文言小說代表的志怪傳奇的全盛時代
過去了。文言小說的衰落，原因是多方面的。唐傳奇的出現，雖然標誌著「始有意為小
說」，小說正式登上了文壇，但這並不意味著小說已爭得了應有的文學地位。「傳奇」一詞
就含有貶意，它與聲勢浩大的唐詩和散文是不能並駕齊驅的。宋以後的文言小說，用魯迅的
話說，「既平實而乏文彩，其傳奇，又多托往事而避近聞，擬古且遠不逮，更無獨創之可
言。」這時，另一種起於民間的新的小說形式即評話出現了。評話是白話小說，它的產生與
廣大的下層人民群眾有著直接的關係，並且主要的是為他們服務的，得到他們的喜愛。從評
話到章回，歷經幾代數百年，越來越旺盛強大，同另一種起於民間的戲劇文學，成為中國古
代文學後期主要成就的重要標誌，詩文的地位反而越來越顯得居於次要了。在這個歷史階段
的文言小說，走著與白話小說並不相同的道路，遠離了現實生活，遠離了廣大人民群眾，變
成了文人的趣味之作，猶如明末之文人小品，落後於時代的潮流，走向了末路，既缺乏白話
小說的生命力，同唐傳奇相比，相差也不可以道里計。
    文言小說的衰落，到明朝已達極點，故魯迅在講「清之擬晉唐小說及其支流」時，一筆
帶過，批評多於肯定。「蓋傳奇風韻，明末實瀰漫天下」，而能夠予以肯定者，實在寥寥。
至於清末的文言小說，雖「亦記異事，貌如志怪者流，而盛陳禍福，專主懲勸，已不足以稱
小說。」文言小說發展到如此境地，真是名符其實的「嗚呼哀哉」了。
    在文言小說的衰敗之風「瀰漫天下」的境況下，蒲松齡的《聊齋誌異》卻突然異軍崛
起，獨樹一幟，連當時鼎鼎大名的文人王漁洋，也不敢小看這位三家村的教書先生，究竟是
為了什麼？

二
    蒲松齡創作《聊齋誌異》的動機和目的，不是一般的傳奇志怪，而是以傳統的傳奇志怪
的形式和手法，來表現他長期鬱積於心底的「孤憤」之情，是對當時社會的抗爭，也是為重
振文言小說所作的抗爭。蒲松齡生活在一個激烈動盪的大變化的時代。他經歷了明朝的滅
亡，經歷了李自成領導的農民大起義，經歷了清朝入關前後的虜掠和鎮壓，經歷了清初民族
的和農民的反清抗爭。在清朝相對穩定的統一和鞏固以後，他又幻想著通過科舉制度的途徑
出仕，然而初顯才華以後，緊接著而來的卻是屢遭挫折，最後也只得到了一個「歲貢」的虛
名。他除了短期到江蘇給人做幕僚外，終生在山東農村生活。他始終沒有放棄高昇的幻想，
然而隨著幻想的破滅，他這個處於下層的小知識分子，直接地廣泛地觀察到了社會生活的各
個方面，從這種觀察裡自發地產生了「孤憤」之情，並且把這種「孤憤」之情自覺地體現在
他的小說創作中。上溯千餘年以來的文言小說的發展，有哪一位作家像他這樣？唐傳奇的作
者大都是有較高地位的知名文人，而且傳奇的產生還與投獻干謁有關，說得不客氣點，還是
一種求名的工具。蒲松齡寫了《聊齋誌異》，還抵不上科場中三篇八股文，而他自己卻認為
是一生最重要的著作，何所為也？他雖寫傳奇志怪之文，心中未必完全以前輩作者為同道
的。他心目中追隨的是「二十四史」的開山祖司馬遷。《聊齋誌異》中很多篇末綴以「異史
氏曰」，議論橫生，表面看是仿「太史公曰」的寫作方法，究其底裡，恐怕還是把自己的小
說當「史」來看待，這是高出了以前任何一位文言小說家的。當然，他還不懂形象的歷史之
類的說法，可他反映的是歷史的真實面貌，提出了尖銳的社會問題。
    概括說來，《聊齋誌異》突出地提出了幾個重大的社會問題。在蒲松齡的筆下，當時的
政治是非常黑暗殘暴的，轉別是中下層的封建官吏以及與之相勾結而受到庇護的豪紳惡霸，
他們像一群惡狼一樣吞噬著弱者的生命，用蒲松齡的話說，就是「花面逢迎，世人如鬼」，
「官虎而吏狼者，比比皆是也。」《席方平》一篇就集中而典型地揭露了那種吃人的社會關
系和官吏制度。蒲松齡幼而聰穎，卻屢試不第，他雖然長期沒有破除幻想，醒悟過來，但是
從他親身的經歷和對知識分子精神狀態的廣泛觀察中，看穿了科舉制度是一種坑害知識分子
的制度，這種制度不僅不能充分發揮知識分子的聰明才智，反而培養出了各種各樣庸碌無能
的廢物。在蒲松齡看來，封建社會提倡的所謂「學而優則仕」根本就實現不了，因為考場已
經成了腐敗的交易所，瞎眼衡文，無才得中而有才被黜，這也實際上回答了蒲松齡為什麼沒
有通過考試關的原因。在蒲松齡的筆下，還多方面地反映了婦女問題，如父母包辦的婚姻制
度的不合理，由於妻妾制而造成的家庭不和，嫡庶之爭。更可貴的是他創造出了眾多的朦朧
的渴望著自由的青年婦女的形象，如嬰寧、青鳳等，她們已經在幻想的形式中初步衝破了封
建禮教的牢籠和束縛，向著另一個新世界探索和追求。
    除這三方面外，蒲松齡還像畫風俗畫一樣，廣闊地描寫了各種各樣的社會生活，轉別是
中下層的人們的生活和農村的生活，創造了眾多的風彩各異的人物形象。越是下層的生活和
人物形象，越是令人感到親切、生動、真實、樸素，具有泥土的芳香氣，這同蒲松齡對農村
生活的深刻觀察和樸素的審美觀有著密切的聯繫。就《聊齋誌異》反映社會生活面之廣闊，
提出社會問題之重要，創造出的人物形象之眾多，創作高水平的短篇小說之量大，藝術風格
之獨特而言，就他畢其一生的精力致力於此而言，在文言小說史上，有哪一位小說家堪與他
相比？在文言小說衰頹之風「瀰漫天下」的環境中，《聊齋誌異》力挽殘局，既繼承了優秀
的傳統，又開拓了新局面，達到了文言小說的最高成就，就這種意義講，說蒲松齡是最傑出
的短篇小說家並不過分，不僅文言小說如此，寫白話短篇小說的，又有誰能超過他？即使拿
到世界小說史的範圍來考察，在那個時代，也是寥寥無幾的。世界短篇小說大師莫泊桑還未
出世，契訶夫比蒲松齡還晚二百餘年。除了帶有傳說色彩的東方巨著《天方夜談》之外，我
想，拿《聊齋誌異》同西方喬叟的《坎特伯雷的故事》、西萬提斯的《懲惡揚善集》、薄伽
丘的《十日談》等名著作一番比較研究，也未必是使人汗顏的事。這樣說也並不是為了聳人
聽聞，因為西方的那些名著，是在新的歷史潮流的推動下，由短篇小說開始，開闢了西方小
說史的一個新時代，而在中國，卻是以《聊齋誌異》為始，開闢了中國小說史上的新時代。

三
    《聊齋誌異》提出的上述三個重大的、尖銳的社會問題，蒲松齡以前以後的哲學家、思
想家也看到了，特別是他以後的小說家也看到了，而且一步一步看得更深更透。思想家同小
說家不期而遇地共同地注意到這些問題，形成了一股巨大的歷史潮流。他們自覺或不自覺地
解剖著這個封建社會晚期的腐爛特徵，探索著向何處去。這不是思想家小說家的異想天開，
而是社會的客觀發展在他們頭腦中直接的或曲折的反映，至於反映的程度如何，當作具體的
分析。但是作為一種帶有共同性的探索性的思想潮流，那就有它的開拓者和繼起者。而在小
說領域裡，這個開拓者應該是寫文言小說的蒲松齡，繼起者則是寫白話長篇小說的吳敬梓和
曹雪芹。這是文言小說和白話小說在思想潮流方面的合流，站到了一條戰線上，所以說單純
的認為《聊齋誌異》是文言小說的集大成者不夠全面，道理也在這裡。
    對於一個思想家或文學家，看他對人類的貢獻，不是要求他能達到他以後的人所能達到
的水平，而是看他比以前的人提出了什麼新的問題，儘管後來的人對這些問題認識會越來越
深刻全面，卻不能以此來責備他的「局限性」。我覺得對蒲松齡在《聊齋誌異》（暫不涉及
他另外的作品）所表現出的思想上的複雜性或矛盾，既應該與他之前的小說家比較，也應該
和他以後的小說家比較，把他當作一個中間環節，或者說是個過渡階段，那就可能更符合實
際地評價他的歷史地位。
    蒲松齡對於當時社會的黑暗現象是有深刻的觀察的，是滿懷著憤怒的激情去揭露的，甚
至在《促織》這樣的作品中還敢於對為非作歹的皇帝流露微詞，這就比過去的文言小說家勇
敢多了。可是他的認識更多的是對於中下層官吏的表現，所以他幻想有清官來解民於倒懸。
《聊齋誌異》中不少本來是悲劇而偏偏又出現了虛幻的光明尾巴的作品就是這樣形成的。在
康熙時代，轉別是中後期，貪污成風，贓官比比皆是，施世綸式的「天下第一清官」究竟有
幾個？蒲松齡就看不清，不僅看不清，他自己還一直想作官，這豈不是矛盾？我不相信蒲松
齡作了官就一定一塵不染，兩袖清風，因為他對榮華富貴是有幻想的，這和作清官又是矛盾
的。比蒲松齡的生活稍微好的人不少，比他生活苦的當更多，但是他們卻未必都去思考這些
社會問題，在「盛世」下「樂天知命」安心當順民的大有人在。而蒲松齡卻大揭「盛世」下
的爛瘡疤，替被迫害的下層人民提出控拆，這不正表現出他敢於正視現實的一面麼？不要因
為他還沒有充分認識到「盛世」的虛弱性，就再加他一個「局限性」的評語，要具體分析透
他為什麼沒有認識到的原因就行了。蒲松齡是從農村下層的觀點來觀察當時的吏治的，帶有
農民的直觀性和樸素性。他不瞭解封建統治階級的上層，他也沒有接觸到上層的政治活動。
用個形象的比喻，他的憤怒和控訴，正像俚曲中的「哭皇天」，只要「皇天」一睜眼，就會
天下太平、史治清明、五穀豐登了，他的窮苦生活就有改變的希望了，至少可以變成稍微富
裕的小康，不必為畢家老爺坐館當「西賓」了。蒲松齡只能走到這一步，再往前就邁不開步
了，需要接力的人。
    十八世紀的小說家曹雪芹踏上了蒲松齡開闢的路，並在這個基礎上提出了新的問題。蒲
松齡眼下的「盛世」，到了曹雪芹的眼下就成了「末世」，因此他不去「哭皇天」，認為天
也有缺陷，需要補。但是，補天的石頭還有一塊沒用完就補上了「天洞」，結果呢，仍然不
是好天，天下依然是「美中不足今方信」，怎麼辦？乾脆等它塌了吧，落了個白茫茫大地真
乾淨！曹雪芹走到這裡也止步了。這是「最後的問題」，他以後的小說家回答不了，只好由
歷史來回答了。
    科舉制度毒害了知識分子幾百年，小說史上有誰提出來反對過？相反的是在小說戲劇中
充滿著狀元發跡的故事。蒲松齡第一個提出來了，揭露了考場的種種黑暗弊端。但是，他還
沒觸及制度，只認為考場之弊誤了人才，革除此弊，有的即可得中，他自己就老想得中。他
這種想法也是矛盾的，因為即使公正地得中的人，也並非真才。吳敬梓比蒲松齡前進了一
步，在《儒林外史》的一開頭，就說這個制度定的不行，使知識分子連行為出處都不顧了，
所以他筆下淋漓盡致的揭示了科舉製造出的假名士的醜態。吳敬梓也有才，但他看破了，無
意於功名，灑脫得開，所以走得遠。曹雪芹就比他走得更遠，認為凡熱衷於此道者，皆為
「國賦祿鬼之流」，大有懸崖撒手的氣魄，徹底看穿了連製造科舉制度的那個社會也沒出
路，有才者又何所用？蒲松齡只能創造出灰心了的形象，吳、曹則創造出了擺脫此牢籠的人
物形象。但是他們所面對的卻是同一個制度，是志同道合的挑戰者。
    再如，蒲松齡觀察到了封建制度下婦女問題的各個方面，可是他一旦想找解決的辦法就
陷入窘境，連多妻制也想來調和，這不是換湯不換藥嗎？他當然也有更理想的人物，但那只
存在於幻想之中，以花妖鬼狐的形象出現。吳敬梓則不僅揭露封建禮教的吃人，還敢寫杜少
卿拉著老相好的手遊山玩水，放達多了。他自己的行為也狂放不羈，比蒲松齡更少受約束。
曹雪芹不僅在理論上大膽地向男尊女卑的傳統觀念挑戰，歌頌女子比男子鍾靈毓秀，而且更
創造出了現實生活中男女爭取婚姻自主的男女青年的典型形象。封建禮教帷幕被他們逐漸撕
破了。
    僅從這幾個方面，就能看出幾位小說家是沿著一條路走過來的。如果說中國古代小說史
上的第一個高峰的出現，是由明朝的幾部白話長篇小說為代表，那麼，第二個高峰就是由清
初文言的《聊齋誌異》和白話的《儒林外史》、《紅樓夢》表現出來的。文白在思想上合
流，把古代小說推向了最後的更高的新階段。

四
    《聊齋誌異》使用的是文言，這對於它的傳播和影響有不利的一面。但它在社會上居然
廣泛流傳開來，突破了語言的障礙，關鍵在於它是成功的小說，創造出了生動感人的人物形
象，反映出了歷史所提出的新問題、新動向、新趨勢，從而在讀者的思想感情裡引起強烈的
共鳴。正因為如此，才能進一步影響到美術、戲劇、曲藝的再創造，甚至在近代還產生了專
說《聊齋》的評書名家。這又進一步間接地幫助《聊齋誌異》在社會上繼續擴大影響，使之
變成了家喻戶曉的書，變成海外許多國家爭賞的短篇名著。因此，用《聊齋誌異》的文言比
古文的語言更淺近明暢的說法以解釋其影響面廣，是不夠的。因為，它以前以後還有一些白
話小說，語言是更好懂的，但是其影響卻遠遠趕不上《聊齋誌異》，有的甚至早就被人忘記
了，可見語言的文白並沒有起決定性的作用。
    辯明這一問題，目的是把《聊齋誌異》與「聊齋風」式的作品區別開來，後者曾長期被
看作同前者是一個流派，這是很不恰切的。
    繼《聊齋誌異》之後，又出現了《新齊諧》、《諧鐸》、《夜譚隨錄》等一批筆記小
說。有的僅筆法仿《聊齋》而雜記方物，既不敢觸及社會問題，又寫不出動人的故事和人物
形象，無憤激之情，有閒暇之致，「戲編」文字以自賞，與人民的疾苦不相干，從精神上同
《聊齋誌異》是背離的，甚至是對立的，怎麼能算作一個流派呢？
    稍可同《聊齋誌異》抗衡者，是乾嘉時紀曉嵐的《閱微草堂筆記》，並欲取而代之。紀
曉嵐是總編《四庫全書》的大學者，可是一比較蒲松齡，他就現出才短了。「然才子之筆，
非著書者之筆也。……小說既述見聞，即屬敘事，不比戲場關目，隨意裝點；……今燕暱之
詞，媒狎之態，細微曲折，摹繪如生，使出自言，似無此理，使出作者代言，則何從而聞
之？又所未解也。」為什麼「未解」，分不清小說和非小說的區別嘛！按照他的看法，則其
他長篇小說更不可解矣。一個不懂小說的人，要寫一部書以代替盛行百年的小說，難免要落
空。所以，《聊齋誌異》盛行到現在，而《閱微草堂筆記》在社會上的影響就很小了。至於
它以後的一些同類型的書，則「已不足以稱小說」，更與《聊齋誌異》不相類了。從這個意
義上講，說《聊齋誌異》是文言小說系統中空前絕後的一部巨著，未嘗不可。

                                              藍　翎
                                一九八○年十月下旬於京郊黃金台

自序

    披蘿帶荔，三閭氏感而為騷；牛鬼蛇神，長爪郎吟而成癖。自鳴天籟，不擇好音，有由
然矣。松落落秋螢之火，魑魅爭光；逐逐野馬之塵，魍魎見笑。才非干寶，雅愛搜神；情類
黃州，喜人談鬼。聞則命筆，遂以成編。久之，四方同人又以郵筒相寄，因而物以好聚，所
積益夥。甚者：人非化外，事或奇於斷髮之鄉；睫在眼前，怪有過于飛頭之國。遄飛逸興，
狂固難辭；永托曠懷，癡且不諱。展如之人，得勿向我胡盧耶？然五爺衢頭，或涉濫聽；而
三生石上，頗悟前因。放縱之言，有未可概以人廢者。松懸弧時，先大人夢一病瘠瞿曇偏袒
入室，藥膏如錢，圓粘乳際。寤而松生，果符墨志。且也，少羸多病，長命不猶。門庭之淒
寂，則冷淡如僧；筆墨之耕耘，則蕭條似缽。每搔頭自念，勿亦面壁人果吾前身耶？蓋有漏
根因，未結人天之果；而隨風蕩墮，竟成藩溷之花。茫茫六道，何可謂無其理哉！獨是子夜
熒熒，燈昏欲蕊；蕭齋瑟瑟，案冷疑冰。集腋為裘，妄續幽冥之錄；浮白載筆，僅成孤憤之
書。寄托如此，亦足悲矣！嗟乎！驚霜寒雀，抱樹無溫；吊月秋蟲，偎欄自熱。知我者，其
在青林黑塞間乎！
                                          康熙己未春日　　　柳泉自題

卷一 
 
考城隍 耳中人 屍變 噴水 瞳人語 畫壁 
山魈 咬鬼 捉狐 蕎中怪 宅妖 王六郎 
偷桃 種梨 勞山道士 長清僧 蛇人 斫蟒 
犬奸 雹神 狐嫁女 嬌娜 僧孽 妖術 
野狗 三生 狐入瓶 鬼哭 真定女 焦螟 
葉生 四十千 成仙 新郎 靈官 王蘭 
鷹虎神 王成 青鳳 畫皮 賈兒 蛇癖 

考城隍

    予姊丈之祖宋公，諱燾，邑廩生。一日病臥，見吏人持牒，牽白顛馬來，云：「請赴
試。」公言：「文宗未臨，何遽得考？」吏不言，但敦促之。公力病乘馬從去，路甚生疏，
至一城郭，如王者都。移時入府廨，宮室壯麗。上坐十餘官，都不知何人，惟關壯繆可識。
簷下設幾、墩各二，先有一秀才坐其末，公便與連肩。幾上各有筆札。俄題紙飛下，視之有
八字，云：「一人二人，有心無心。」二公文成，呈殿上。公文中有云：「有心為善，雖善
不賞。無心為惡，雖惡不罰。」諸神傳贊不已。召公上，諭曰：「河南缺一城隍，君稱其
職。」公方悟，頓首泣曰：「辱膺寵命，何敢多辭？但老母七旬，奉養無人，請得終其天
年，惟聽錄用。」上一帝王像者，即命稽母壽籍。有長鬚吏捧冊翻閱一過，白：「有陽算九
年。」共躊躇間，關帝曰：「不妨令張生攝篆九年，瓜代可也。」乃謂公：「應即赴任，今
推仁孝之心，給假九年。及期當復相召。」又勉勵秀才數語。二公稽首並下。秀才握手，送
諸郊野，自言長山張某。以詩贈別，都忘其詞，中有「有花有酒春常在，無燭無燈夜自明」
之句。
    公既騎，乃別而去，及抵裡，豁若夢寤。時卒已三日，母聞棺中呻吟，扶出，半日始能
語。問之長山，果有張生於是日死矣。後九年，母果卒，營葬既畢，浣濯入室而沒。其岳家
居城中西門裡，忽見公鏤膺朱幩，輿馬甚眾。登其堂，一拜而行。相共驚疑，不知其為神，
奔詢鄉中，則已歿矣。公有自記小傳，惜亂後無存，此其略耳。

耳中人

    譚晉玄，邑諸生也。篤信導引之術，寒暑不輟。行之數月，若有所得。
    一日方趺坐，聞耳中小語如蠅，曰：「可以見矣。」開目即不復聞；合眸定息，又聞如
故。謂是丹將成，竊喜。自是每坐輒聞。因俟其再言，當應以覘之。一日又言。乃微應曰：
「可以見矣。」俄覺耳中習習然似有物出。微睨之，小人長三寸許，貌獰惡，如夜叉狀，旋
轉地上。心竊異之，姑凝神以觀其變。忽有鄰人假物，扣門而呼。小人聞之，意甚張皇，繞
屋而轉，如鼠失窟。
    譚覺神魂俱失，復不知小人何所之矣。遂得顛疾，號叫不休，醫藥半年，始漸愈。

屍變

    陽信某翁者，邑之蔡店人。村去城五六里，父子設臨路店宿行商。有車伕數人，往來負
販，輒寓其家。
    一日昏暮，四人偕來，望門投止，則翁家客宿邸滿。四人計無復之，堅請容納。翁沉
吟，思得一所，似恐不當客意。客言：「但求一席廈宇，更不敢有所擇。」時翁有子婦新
死，停屍室中，子出購材木未歸。翁以靈所室寂，遂穿衢導客往。入其廬，燈昏案上。案後
有搭帳，衣紙衾覆逝者。又觀寢所，則復室中有連榻。四客奔波頗困，甫就枕，鼻息漸粗。
惟一客尚朦朧，忽聞床上察察有聲，急開目，則靈前燈火照視甚了。女屍已揭衾起。俄而
下，漸入臥室。面淡金色，生絹抹額。俯近榻前，遍吹臥客者三。客大懼，恐將及己，潛引
被覆首，閉息忍咽以聽之。未幾女果來，吹之如諸客。覺出房去，即聞紙衾聲。出首微窺，
見僵臥猶初矣。客懼甚，不敢作聲，陰以足踏諸客。而諸客絕無少動。顧念無計，不如著衣
以竄。才起振衣，而察察之聲又作。客懼復伏，縮首衾中。覺女復來，連續吹數數始去。少
間聞靈床作響，知其復臥。乃從被底漸漸出手得褲，遽就著之，白足奔出。屍亦起，似將逐
客。比其離幃，而客已拔關出矣。屍馳從之。客且奔且號，村中人無有警者。欲叩主人之
門，又恐遲為所及，遂望邑城路極力竄去。至東郊，瞥見蘭若，聞木魚聲，乃急撾山門。道
人訝其非常，又不即納。旋踵屍已至，去身盈尺，客窘益甚。門外有白楊，圍四五尺許，因
以樹自障。彼右則左之，彼左則右之。屍益怒。然各浸倦矣。屍頓立，客汗促氣逆，庇樹
間。屍暴起，伸兩臂隔樹探撲之。客驚僕。屍捉之不得，抱樹而僵。
    道人竊聽良久，無聲，始漸出，見客臥地上。燭之死，然心下絲絲有動氣。負入，終夜
始蘇。飲以湯水而問之，客具以狀對。時晨鐘已盡，曉色迷濛，道人覘樹上，果見僵女，大
駭。報邑宰，宰親詣質驗，使人拔女手，牢不可開。審諦之，則左右四指並卷如鉤，入木沒
甲。又數人力拔乃得下。視指穴，如鑿孔然。遣役探翁家，則以屍亡客斃，紛紛正嘩。役告
之故，翁乃從往，舁屍歸。客泣告宰曰：「身四人出，今一人歸，此情何以信鄉里？」宰與
之牒，繼送以歸。

噴水

    萊陽宋玉叔先生為部曹時，所僦第甚荒落。一夜二婢奉太夫人宿廳上，聞院內撲撲有
聲，如縫工之噴水者。太夫人促婢起，穴窗窺視，見一老嫗，短身駝背，白髮如帚，冠一髻
長二尺許；周院環走，竦急作鵷行，且噴水出不窮。婢愕返白，太夫人亦驚起，兩婢扶窗下
聚觀之。嫗忽逼窗，直噴欞內，窗紙破裂，三人俱僕，而家人不之知也。
    東曦既上，家人畢集，叩門不應，方駭。撬扉入，見一主二婢駢死一室，一婢膈下猶
溫，扶灌之，移時而醒，乃述所見。先生至，哀憤欲死。細窮沒處，掘深三尺餘，漸暴白
發。又掘之，得一屍如所見狀，面肥腫如生。令擊之，骨肉皆爛，皮內盡清水。
 
瞳人語

    長安士方棟，頗有才名，而佻脫不持儀節。每陌上見游女，輒輕薄尾綴之。
    清明前一日，偶步郊郭。見一小車，朱茀繡幰，青衣數輩款段以從。內一婢乘小駟，容
光絕美。稍稍近覘之，見車幔洞開，內坐二八女郎，紅妝艷麗，尤生平所未睹。目炫神奪，
瞻戀弗捨，或先或後，從馳數里。忽聞女郎呼婢近車側，曰：「為我垂簾下。何處風狂兒
郎，頻來窺瞻！」婢乃下簾，怒顧生曰：「此芙蓉城七郎子新婦歸寧，非同田舍娘子，放教
秀才胡覷！」言已，掬轍土揚生。
    生瞇目不可開。才一拭視，而車馬已渺。驚疑而返，覺目終不快，倩人啟瞼撥視，則睛
上生小翳，經宿益劇，淚簌簌不得止；翳漸大，數日厚如錢；右睛起旋螺。百藥無效，懊悶
欲絕，頗思自懺悔。聞《光明經》能解厄，持一卷浼人教誦。初猶煩躁，久漸自安。旦晚無
事，惟趺坐捻珠。持之一年，萬緣俱淨。
    忽聞左目中小語如蠅，曰：「黑漆似，叵耐殺人！」右目中應曰：「可同小遨遊，出此
悶氣。」漸覺兩鼻中蠕蠕作癢，似有物出，離孔而去。久之乃返，復自鼻入眶中。又言曰：
「許時不窺園亭，珍珠蘭遽枯瘠死！」生素喜香蘭，園中多種植，日常自灌溉，自失明，久
置不問。忽聞此言，遽問妻蘭花何使憔悴死？妻詰其所自知。因告之故。妻趨驗之，花果槁
矣，大異之。靜匿房中以俟之，見有小人，自生鼻內出，大不及豆，營營然竟出門去。漸遠
遂迷所在。俄連臂歸，飛上面，如蜂蟻之投穴者。如此二三日。又聞左言曰：「隧道迂，還
往甚非所便，不如自啟門。」右應曰：「我壁子厚，大不易。」左曰：「我試辟，得與爾
俱。」遂覺左眶內隱似抓裂。少頃開視，豁見幾物。喜告妻，妻審之，則脂膜破小竅，黑睛
熒熒，才如劈椒。越一宿，幛盡消；細視，竟重瞳也。但右目旋螺如故。乃知兩瞳人合居一
眶矣。生雖一目眇，而較之雙目者殊更了了。由是益自檢束，鄉中稱盛德焉。
    異史氏曰：「鄉有士人，偕二友於途，遙見少婦控驢出其前，戲而吟曰：『有美人
兮！』顧二友曰：『驅之！』相與笑騁，俄追及，乃其子婦，心赧氣喪，默不復語。友偽為
不知也者，評騭殊褻。士人忸怩，吃吃而言曰：『此長男婦也。』各隱笑而罷。輕薄者往往
自侮，良可笑也。至於瞇目失明，又鬼神之慘報矣。芙蓉城主不知何神，豈菩薩現身耶？然
小郎君生闢門戶，鬼神雖惡，亦何嘗不許人自新哉！」

畫壁

    江西孟龍潭與朱孝廉客都中，偶涉一蘭若，殿宇禪捨，俱不甚弘敞，惟一老僧掛褡其
中。見客入，肅衣出迓，導與隨喜。殿中塑志公像，兩壁畫繪精妙，人物如生。東壁畫散花
天女，內一垂髫者，拈花微笑，櫻唇欲動，眼波將流。朱注目久，不覺神搖意奪，恍然凝
思；身忽飄飄如駕雲霧，已到壁上。見殿閣重重，非復人世。一老僧說法座上，偏袒繞視者
甚眾，朱亦雜立其中。少間似有人暗牽其裾。回顧，則垂髫兒囅然竟去，履即從之，過曲
欄，入一小舍，朱次且不敢前。女回首，搖手中花遙遙作招狀，乃趨之。舍內寂無人，遽擁
之亦不甚拒，遂與狎好。既而閉戶去，囑勿咳。夜乃復至。如此二日，女伴共覺之，共搜得
生，戲謂女曰：「腹內小郎已許大，尚發蓬蓬學處子耶？」共捧簪珥促令上鬟。女含羞不
語。一女曰：「妹妹姊姊，吾等勿久住，恐人不歡。」群笑而去。生視女，髻雲高簇，鬟鳳
低垂，比垂髫時尤艷絕也。四顧無人，漸入猥褻，蘭麝熏心，樂方未艾。
    忽聞吉莫靴鏗鏗甚厲，縲鎖鏘然，旋有紛囂騰辨之聲。女驚起，與朱竊窺，則見一金甲
使者，黑面如漆，綰鎖挈槌，眾女環繞之。使者曰：「全未？」答言：「已全。」使者曰：
「如有藏匿下界人即共出首，勿貽伊戚。」又同聲言：「無。」使者反身鶚顧，似將搜匿。
女大懼，面如死灰，張皇謂朱曰：「可急匿榻下。」乃啟壁上小扉，猝遁去。朱伏不敢少
息。俄聞靴聲至房內，復出。未幾煩喧漸遠，心稍安；然戶外輒有往來語論者。朱局蹐既
久，覺耳際蟬鳴，目中火出，景狀殆不可忍，惟靜聽以待女歸，竟不復憶身之何自來也。
    時孟龍潭在殿中，轉瞬不見朱，疑以問僧。僧笑曰：「往聽說法去矣。」問：「何
處？」曰：「不遠。」少時以指彈壁而呼曰：「朱檀越！何久游不歸？」旋見壁間畫有朱
像，傾耳佇立，若有聽察。僧又呼曰：「游侶久待矣！」遂飄忽自壁而下，灰心木立，目瞪
足軟。孟大駭，從容問之。蓋方伏榻下，聞叩聲如雷，故出房窺聽也。共視拈花人，螺髻翹
然，不復垂髫矣。朱驚拜老僧而問其故。僧笑曰：「幻由人生，貧道何能解！」朱氣結而不
揚，孟心駭歎而無主。即起，歷階而出。
    異史氏曰：「『幻由人生』，此言類有道者。人有淫心，是生褻境；人有褻心，是生怖
境。菩薩點化愚蒙，千幻並作，皆人心所自動耳。老婆心切，惜不聞其言下大悟，披髮入山
也。」

山魈

    孫太白嘗言，其曾祖肄業於南山柳溝寺。麥秋旋里，經旬始返。啟齋門，則案上塵生，
窗間絲滿，命僕糞除，至晚始覺清爽可坐。乃拂榻陳臥具，扁扉就枕，月色已滿窗矣。輾轉
移時，萬簌俱寂。忽聞風聲隆隆，山門豁然作響，竊謂寺僧失扃。注念間，風聲漸近居廬，
俄而房門辟矣。大疑之，思未定，聲已入屋。又有靴聲鏗鏗然，漸傍寢門。心始怖。俄而寢
門辟矣。忽視之，一大鬼鞠躬塞入，突立榻前，殆與梁齊。面似老瓜皮色，目光睒閃，繞室
四顧，張巨口如盆，齒疏疏長三寸許，舌動喉鳴，呵喇之聲，響連四壁，公懼極。又念咫尺
之地勢無所逃，不如因而刺之。乃陰抽枕下佩刀，遽拔而所之，中腹，作石缶聲。鬼大怒，
伸巨爪攫公。公少縮。鬼攫得衾捽之，忿忿而去。公隨衾墮，伏地號呼。
    家人持火奔集，則門閉如故，排窗入，見公狀，大駭。扶曳登床，始言其故。其驗之，
則衾夾於寢門之隙。啟扉檢照，見有爪痕如箕，五指著處皆穿。
    既明，不敢復留，負笈而歸。後問僧人，無復他異。

咬鬼

    沈麟生云：其友某翁者，夏月晝寢，朦朧間見一女子搴簾入，以白布裹首，縗服麻裙，
向內室去，疑鄰婦訪內人者。又轉念，何遽以凶服入人家？正自皇惑，女子已出。細審之，
年可三十餘，顏色黃腫，眉目蹙蹙然，神情可畏。又逡巡不去，漸逼近榻。遂偽睡以觀其
變。無何，女子攝衣登床壓腹上，覺如百鈞重。心雖了了，而舉其手，手如縛；舉其足，足
如痿也。急欲號救，而苦不能聲。女子以喙嗅翁面，顴鼻眉額殆遍。覺喙冷如冰，氣寒透
骨。翁窘急中思得計：待嗅至頤頰，當即因而嚙之。未幾果及頤。翁乘勢力齕其顴，齒沒於
肉。女負痛身離，且掙且啼。翁齕益力。但覺血液交頤，濕流枕畔。相持正苦，庭外忽聞夫
人聲，急呼有鬼，一緩頰而女子已飄忽遁去。
    夫人奔入，無所見，笑其魘夢之誣。翁述其異，且言有血證焉。相與檢視，如屋漏之水
流浹枕席。伏而嗅之，腥臭異常。翁乃大吐。過數日，口中尚有餘臭雲。

捉狐

    孫翁者，余姻家清服之伯父也，素有膽。一日晝臥，彷彿有物登床，遂覺身搖搖如駕雲
霧。竊意無乃魘狐耶？微窺之，物大如貓，黃毛而碧嘴，自足邊來。蠕蠕伏行，如恐翁寤。
逡巡附體，著足足痿，著股股軟。甫及腹，翁驟起，按而捉之，握其項。物鳴急莫能脫。翁
亟呼夫人以帶系其腰，乃執帶之兩端笑曰：「聞汝善化，今注目在此，看作如何化法。」言
次，物忽縮其腹細如管，幾脫去。翁乃大愕，急力縛之，則又鼓其腹粗於碗，堅不可下！力
稍懈，又縮之。翁恐其脫，命夫人急殺之。夫人張皇四顧，不知刀之所在，翁左顧示以處。
比回首則帶在手如環然，物已渺矣。

蕎中怪

    長山安翁者，性喜操農功。秋間蕎熟，刈堆隴畔。時近村有盜稼者，因命佃人乘月輦運
登場，俟其裝載歸，而自留邏守。遂枕戈露臥。目稍瞑，忽聞有人踐蕎根咋咋作響。心疑暴
客，急舉首，則一大鬼高丈餘，赤髮嬃須，去身已近。大怖，不遑他計，踴身暴起狠刺之。
鬼鳴如雷而逝。恐其復來，荷戈而歸。迎佃人於途，告以所見，且戒勿往。眾未深信。越日
曝麥於場，忽聞空際有聲。翁駭曰：「鬼物來矣！」乃奔，眾亦奔。移時復聚，翁命多設弓
弩以俟之。異日果復來，數矢齊發，物懼而遁。二三日竟不復來。
    麥既登倉，禾黠雜遝，翁命收積為垛，而親登踐實之，高至數尺。忽遙望駭曰：「鬼物
至矣！」眾急覓弓矢，物已奔翁。翁僕，齕其額而去。共登視，則去額骨如掌，昏不知人。
負至家中，遂卒。後不復見。不知其為何怪也。

宅妖

    長山李公，大司寇之侄也。宅多妖異。嘗見廈有春凳，肉紅色，甚修潤。李以故無此
物，近撫按之，隨手而曲，殆如肉軟，駭而卻走。旋回視則四足移動，漸入壁中。又見壁間
倚白梃，潔澤修長。近扶之，膩然而倒，委蛇入壁，移時始沒。
    康熙十七年，王生浚升設帳其家。日暮燈火初張，生著履臥榻上。忽見小人長三寸許，
自外入。略一盤旋，即復去。少頃，荷二小凳來，設堂中，宛如小兒輩用梁黠心所制者。又
頃之，二小人舁一棺入，長四寸許，停置凳上。安厝未已，一女子率廝婢數人來，率細小如
前狀。女子衰衣，麻練束腰際，布裹首。以袖掩口，嚶嚶而哭，聲類巨蠅。生睥睨良久，毛
發森立，如箱被於體。因大呼，遽走，顛床下，搖戰莫能起。館中人聞聲異，集堂中，人物
杳然矣。

王六郎

    許姓，家淄之北郭，業漁。每夜攜酒河上，飲且漁。飲則酹酒於地，祝云：「河中溺鬼
得飲。」以為常。他人漁，迄無所獲，而許獨滿筐。
    一夕方獨酌，有少年來徘徊其側。讓之飲，慨與同酌。既而終夜不獲一魚，意頗失。少
年起曰：「請於下流為君驅之。」遂飄然去。少間復返曰：「魚大至矣。」果聞唼呷有聲。
舉網而得數頭皆盈尺。喜極，申謝。欲歸，贈以魚不受，曰：「屢叨佳醞，區區何足雲報。
如不棄，要當以為常耳。」許曰：「方共一夕，何言屢也？如肯永顧，誠所甚願，但愧無以
為情。」詢其姓字，曰：「姓王，無字，相見可呼王六郎。」遂別。明日，許貨魚益利，沾
酒。晚至河干，少年已先在，遂與歡飲。飲數杯，輒為許驅魚。如是半載，忽告許曰：「拜
識清揚，情逾骨肉，然相別有日矣。」語甚淒楚。驚問之，欲言而止者再，乃曰：「情好如
吾兩人，言之或勿訝耶？今將別，無妨明告：我實鬼也。素嗜酒，沉醉溺死數年於此矣。前
君之獲魚獨勝於他人者，皆僕之暗驅以報酹奠耳。明日業滿，當有代者，將往投生。相聚只
今夕，故不能無感。」許初聞甚駭，然親狎既久，不復恐怖。因亦欷歔，酌而言曰：「六郎
飲此，勿戚也。相見遽違，良足悲惻。然業滿劫脫，正宜相賀，悲乃不倫。」遂與暢飲。因
問：「代者何人？」曰：「兄於河畔視之，亭午有女子渡河而溺者是也。」聽村雞既唱，灑
涕而別。明日敬伺河邊以覘其異。果有婦人抱嬰兒來，及河而墮。兒拋岸上，揚手擲足而
啼。婦沉浮者屢矣，忽淋淋攀岸以出：藉地少息，抱兒徑去。當婦溺時，意良不忍，思欲奔
救；轉念是所以代六郎者，故止不救。及婦自出，疑其言不驗。抵暮，漁舊處，少年復至，
曰：「今又聚首，且不言別矣。」問其故。曰：「女子已相代矣；僕憐其抱中兒，代弟一人
遂殘二命，故捨之。更代不知何期。或吾兩人之緣未盡耶？」許感歎曰：「此仁人之心，可
以通上帝矣。」由此相聚如初。
    數日又來告別，許疑其復有代者，曰：「非也。前一念惻隱，果達帝天。今授為招遠縣
鄔鎮土地，來日赴任。倘不忘故交，當一往探，勿憚修阻。」許賀曰：「君正直為神，甚慰
人心。但人神路隔，即不憚修阻，將復如何？」少年曰：「但往勿慮。」再三叮嚀而去。許
歸，即欲制裝東下，妻笑曰：「此去數百里，即有其地，恐土偶不可以共語。」許不聽，竟
抵招遠。問之居人，果有鄔鎮。尋至其處，息肩逆旅，問祠所在。主人驚曰：「得無客姓為
許？」許曰：「然。何見知？」又曰：「得無客邑為淄？」曰：「然。何見知？」主人不答
遽出。俄而丈夫抱子，媳女窺門，雜沓而來，環如牆堵。許益驚。眾乃告曰：「數夜前夢神
言：淄川許友當即來，可助一資斧。祗候已久。」許亦異之，乃往祭於祠而祝曰：「別君
後，寤寐不去心，遠踐曩約。又蒙夢示居人，感篆中懷。愧無腆物，僅有卮酒，如不棄，當
如河上之飲。」祝畢焚錢紙。俄見風起座後，旋轉移時始散。至夜夢少年來，衣冠楚楚，大
異平時，謝曰：「遠勞顧問，喜淚交並。但任微職，不便會面，咫尺河山，甚愴於懷。居人
薄有所贈，聊酬夙好。歸如有期，尚當走送。」居數日，許欲歸，眾留殷懇，朝請暮邀，日
更數主。許堅辭欲行。眾乃折柬抱襆，爭來致贐，不終朝，饋遺盈橐。蒼頭稚子，畢集祖
送。出村，欻有羊角風起，隨行十餘里。許再拜曰：「六郎珍重！勿勞遠涉。君心仁愛，自
能造福一方，無庸故人囑也。」風盤旋久之乃去。村人亦嗟訝而返。
    許歸，家稍裕，遂不復漁。後見招遠人問之，其靈應如響雲。或言即章丘石坑莊。未知
孰是？
    異史氏曰：「置身青雲無忘貧賤，此其所以神也。今日車中貴介，寧復識戴笠人哉？余
鄉有林下者，家甚貧。有童稚交任肥秩，計投之必相周顧。竭力辦裝，奔涉千里，殊失所
望。瀉囊貨騎始得歸。其族弟甚諧，作月令嘲之云：『是月也，哥哥至，貂帽解，傘蓋不
張，馬化為驢，靴始收聲。』念此可為一笑。」

偷桃

    童時赴郡試，值春節。舊例，先一日各行商賈，綵樓鼓吹赴藩司，名曰「演春」。余從
友人戲矚。
    是日遊人如堵。堂上四官皆赤衣，東西相向坐，時方稚，亦不解其何官，但聞人語嚌
嘈，鼓吹聒耳。忽有一人率披髮童，荷擔而上，似有所白；萬聲洶湧，亦不聞其為何語，但
視堂上作笑聲。即有青衣人大聲命作劇。其人應命方興，問：「作何劇？」堂上相顧數語，
吏下宣問所長。答言：「能顛倒生物。」吏以白官。小頃復下，命取桃子。
    術人應諾，解衣覆笥上，故作怨狀，曰：「官長殊不了了！堅冰未解，安所得桃？不
取，又恐為南面者怒，奈何！」其子曰：「父已諾之，又焉辭？」術人惆悵良久，乃曰：
「我籌之爛熟：春初雪積，人間何處可覓？惟王母園中四時常不凋謝，或有之。必竊之天上
乃可。」子曰：「嘻！天可階而升乎？」曰：「有術在。」乃啟笥，出繩一團約數十丈，理
其端，望空中擲去；繩即懸立空際，若有物以掛之。未幾愈擲愈高，渺入雲中，手中繩亦
盡。乃呼子曰：「兒來！余老憊，體重拙，不能行，得汝一往。」遂以繩授子，曰：「持此
可登。」子受繩有難色，怨曰：「阿翁亦大憒憒！如此一線之繩，欲我附之以登萬仞之高
天，倘中道斷絕，骸骨何存矣！」父又強嗚拍之，曰：「我已失口，追悔無及，煩兒一行。
倘竊得來，必有百金賞，當為兒娶一美婦。」子乃持索，盤旋而上，手移足隨，如蛛趁絲，
漸入雲霄，不可復見。久之，墜一桃如碗大。術人喜，持獻公堂。堂上傳示良久，亦不知其
真偽。
    忽而繩落地上，術人驚曰：「殆矣！上有人斷吾繩，兒將焉托！」移時一物墜，視之，
其子首也。捧而泣曰：「是必偷桃為監者所覺。吾兒休矣！」又移時一足落；無何，肢體紛
墜，無復存者。術人大悲，一一拾置笥中而闔之，曰：「老夫止此兒，日從我南北遊。今承
嚴命，不意罹此奇慘！當負去瘞之。」乃升堂而跪，曰：「為桃故，殺吾子矣！如憐小人而
助之葬，當結草以圖報耳。」坐官駭詫，各有賜金。
    術人受而纏諸腰，乃扣笥而呼曰：「八八兒，不出謝賞將何待？」忽一蓬頭童首抵笥蓋
而出，望北稽首，則其子也。以其術奇，故至今猶記之。後聞白蓮教能為此術，意此其苗裔
耶？

種梨

    有鄉人貨梨於市，頗甘芳，價騰貴。有道士破巾絮衣丐於車前，鄉人咄之亦不去，鄉人
怒，加以叱罵。道士曰：「一車數百顆，老衲止丐其一，於居士亦無大損，何怒為？」觀者
勸置劣者一枚令去，鄉人執不肯。
    肆中傭保者，見喋聒不堪，遂出錢市一枚付道士。道士拜謝，謂眾曰：「出家人不解吝
惜。我有佳梨，請出供客。」或曰：「既有之何不自食？」曰：「我特需此核作種。」於是
掬梨啖，且盡，把核於手，解肩上鑱，坎地深數寸納之，而覆以土。向市人索湯沃灌，好事
者於臨路店索得沸沈，道士接浸坎上。萬目攢視，見有勾萌出，漸大；俄成樹，枝葉扶蘇；
倏而花，倏而實，碩大芳馥，纍纍滿樹。道士乃即樹頭摘賜觀者，頃刻向盡。已，乃以鑱伐
樹，丁丁良久方斷。帶葉荷肩頭，從容徐步而去。
    初道士作法時，鄉人亦雜立眾中，引領注目，竟忘其業。道士既去，始顧車中，則梨已
空矣，方悟適所俵散皆己物也。又細視車上一靶亡，是新鑿斷者。心大憤恨。急跡之，轉過
牆隅，則斷靶棄垣下，始知所伐梨本即是物也，道士不知所在。一市粲然。
    異史氏曰：「鄉人憒憒，憨狀可掬，其見笑於市人有以哉。每見鄉中稱素豐者，良朋乞
米，則怫然，且計曰：『是數日之資也。』或勸濟一危難，飯一煢獨，則又忿然，又計曰：
『此十人五人之食也。』甚而父子兄弟，較盡錙銖。及至淫博迷心，則頃囊不吝；刀鋸臨
頸，則贖命不遑。諸如此類，正不勝道，蠢爾鄉人，又何足怪。」

勞山道士

    邑有王生，行七，故家子。少慕道，聞勞山多仙人，負笈往游。登一頂，有觀宇甚幽。
一道士坐蒲團上，素發垂領，而神光爽邁。叩而與語，理甚玄妙。請師之，道士曰：「恐嬌
情不能作苦。」答言：「能之。」其門人甚眾，薄暮畢集，王俱與稽首，遂留觀中。
    凌晨，道士呼王去，授一斧，使隨眾採樵。王謹受教。過月餘，手足重繭，不堪其苦，
陰有歸志。一夕歸，見二人與師共酌，日已暮，尚無燈燭。師乃剪紙如鏡粘壁間，俄頃月明
輝室，光鑒毫芒。諸門人環聽奔走。一客曰：「良宵勝樂，不可不同。」乃於案上取酒壺分
賚諸徒，且囑盡醉。王自思：七八人，壺酒何能遍給？遂各覓盎盂，競飲先釂，惟恐樽盡，
而往復挹注，竟不少減。心奇之。俄一客曰：「蒙賜月明之照，乃爾寂飲，何不呼嫦娥
來？」乃以箸擲月中。見一美人自光中出，初不盈尺，至地遂與人等。纖腰秀項，翩翩作
「霓裳舞」。已而歌曰：「仙仙乎！而還乎！而幽我於廣寒乎！」其聲清越，烈如簫管。歌
畢，盤旋而起，躍登几上，驚顧之間，已復為箸。三人大笑。又一客曰：「今宵最樂，然不
勝酒力矣。其餞我於月宮可乎？」三人移席，漸入月中。眾視三人，坐月中飲，鬚眉畢見，
如影之在鏡中。移時月漸暗，門人燃燭來，則道士獨坐，而客杳矣。幾上餚核尚存；壁上
月，紙圓如鏡而已。道士問眾：「飲足乎？」曰：「足矣。」「足，宜早寢，勿誤樵蘇。」
眾諾而退。王竊欣慕，歸念遂息。
    又一月，苦不可忍，而道士並不傳教一本。心不能待，辭曰：「弟子數百里受業仙師，
縱不能得長生術，或小有傳習，亦可慰求教之心。今閱兩三月，不過早樵而暮歸。弟子在
家，未諳此苦。」道士笑曰：「吾固謂不能作苦，今果然。明早當遣汝行。」王曰：「弟子
操作多日，師略授小技，此來為不負也。」道士問：「何術之求？」王曰：「每見師行處，
牆壁所不能隔，但得此法足矣。」道士笑而允之。乃傳一訣，令自咒畢，呼曰：「入之！」
王面牆不敢入。又曰：「試入之。」王果從容入，及牆而阻。道士曰：「俯首輒入，勿逡
巡！」王果去牆數步奔而入，及牆，虛若無物，回視，果在牆外矣。大喜，入謝。道士曰：
「歸宜潔持，否則不驗。」遂助資斧遣歸。抵家，自詡遇仙，堅壁所不能阻，妻不信。王效
其作為，去牆數尺，奔而入；頭觸硬壁，驀然而踣。妻扶視之，額上墳起如巨卵焉。妻揶揄
之。王漸忿，罵老道士之無良而已。異史氏曰：「聞此事，未有不大笑者，而不知世之為王
生者正復不少。今有傖父，喜痰毒而畏藥石，遂有舐吮癰痔者，進宣威逞暴之術，以迎其
旨，紿之曰：『執此術也以往，可以橫行而無礙。』初試未嘗不小效，遂謂天下之大，舉可
以如是行矣，勢不至觸硬壁而顛蹶不止也。」

長清僧

    長清僧道行高潔，年七十餘猶健。一日顛仆不起，寺僧奔救，已圓寂矣。僧不自知死，
魂飄去至河南界。河南有故紳子，率十餘騎按鷹獵兔。馬逸，墜斃。僧魂適值，翕然而合，
遂漸蘇。廝僕環問之，張目曰：「胡至此！」眾扶歸。入門，則粉白黛綠者，紛集顧問。大
駭曰：「我僧也，胡至此！」家人以為妄，共提耳悟之。僧亦不自申解，但閉目不復有言。
餉以脫粟則食，酒肉則拒。夜獨宿，不受妻妾奉。數日後，忽思少步。眾皆喜。既出少定，
即有諸僕紛來，錢簿谷籍，雜請會計。公子托以病倦，悉謝絕之。惟問：「山東長清縣知之
否？」共答：「知之。」曰：「我郁無聊賴，欲往游矚，宜即治任。」眾謂：「新瘳，未應
遠涉。」不聽，翼日遂發。
    抵長清，視風物如昨。無煩問途，竟至蘭若。弟子數人見貴客至，伏謁甚恭。乃問：
「老僧焉往？」答云：「吾師曩已物化。」問墓所，群導以往，則三尺孤墳，荒草猶未合
也。眾僧不知何意。既而戒馬欲歸，囑曰：「汝師戒行之僧，所遺手澤宜恪守，勿俾損壞。
眾唯唯。乃行。
    既歸，灰心木坐，了不勾當家務。居數月，出門自遁，直抵舊寺，謂弟子曰：「我即汝
師。」眾疑其謬，相視而笑。乃述返魂之由，又言生平所為，悉符。眾乃信，居以故榻，事
之如平日。後公子家屢以輿馬來哀請之，略不顧瞻。又年餘，夫人遣紀綱至，多所饋遺，金
帛皆卻之，惟受布袍一襲而已。友人或至其鄉，敬造之。見其人默然誠篤，年僅三十，而輒
道其八十餘年事。
    異史氏曰：「人死則魂散，其千里而不散者，性定故耳。余於僧，不異之乎其再生，而
異之乎其入紛華靡麗之鄉，而能絕人以逃世也。若眼睛一閃，而蘭麝熏心，有求死而不得者
矣，況僧乎哉！」

蛇人

    東郡某甲，以弄蛇為業。嘗蓄馴蛇二，皆青色，其大者呼之大青，小曰二青。二青額有
赤點，尤靈馴，盤旋無不如意。蛇人愛之異於他蛇。期年大青死，思補其缺，未暇遑也。一
夜寄宿山寺。既明啟笥，二青亦渺，蛇人悵恨欲死。冥搜亟呼，迄無影兆。然每至豐林茂
草，輒縱之去，俾得自適，尋復返；以此故冀其自至。坐伺之，日既高，亦已絕望，怏怏遂
行。出門數武，聞叢薪錯楚中窸窣作響，停趾愕顧，則二青來也。大喜，如獲拱璧。息肩路
隅，蛇亦頓止。視其後，小蛇從焉。撫之曰：「我以汝為逝矣。小侶而所薦耶？」出餌飼
之，兼飼小蛇。小蛇雖不去，然瑟縮不敢食。二青含哺之，宛似主人之讓客者。蛇人又飼
之，乃食。食已，隨二青俱入笥中。荷去教之旋折，輒中規矩，與二青無少異，因名之小
青。炫技四方，獲利無算。
    大抵蛇人之弄蛇也，止以二尺為率，大則過重，輒更易。緣二青馴，故未遽棄。又二三
年，長三尺餘，臥則笥為之滿，遂決去之。一日至淄邑東山間，飼以美餌，祝而縱之。既
去，頃之復來，蜿蜒笥外。蛇人揮曰：「去之！世無百年不散之筵。從此隱身大谷，必且為
神龍，笥中何可以久居也？」蛇乃去。蛇人目送之。已而復返，揮之不去，以首觸笥，小青
在中亦震震而動。蛇人悟曰：「得毋欲別小青也？」乃發笥，小青徑出，因與交首吐舌，似
相告語。已而委蛇並去。方意小青不還，俄而踽踽獨來，竟入笥臥。由此隨在物色，迄無佳
者，而小青亦漸大不可弄。後得一頭亦頗馴，然終不如小青良。而小青粗於兒臂矣。
    先是二青在山中，樵人多見之。又數年，長數尺，圍如碗，漸出逐人，因而行旅相戒，
罔敢出其途。一日蛇人經其處，蛇暴出如風，蛇人大怖而奔。蛇逐益急，回顧已將及矣。而
視其首，朱點儼然，始悟為二青。下擔呼曰：「二青，二青！」蛇頓止。昂首久之，縱身繞
蛇人如昔弄狀，覺其意殊不惡，但軀巨重，不勝其繞，仆地呼禱，乃釋之。又以首觸笥，蛇
人悟其意，開笥出小青。二蛇相見，交纏如飴糖狀，久之始開。蛇人乃祝小青曰：「我久欲
與汝別，今有伴矣。」謂二青曰：「原君引之來，可還引之去。更囑一言：深山不乏食飲，
勿擾行人，以犯天譴。」二蛇垂頭，似相領受。遽起，大者前，小者後，過處林木為之中
分。蛇人佇立望之，不見乃去。此後行人如常，不知二蛇何往也。
    異史氏曰：「蛇，蠢然一物耳，乃戀戀有故人之意，且其從諫也如轉圜。獨怪儼然而人
也者，以十年把臂之交，數世蒙恩之主，轉思下井復投石焉；又不然則藥石相投，悍然不
顧，且怒而仇焉者，不且出斯蛇下哉。

斫蟒

    胡田村胡姓者，兄弟採樵，深入幽谷。遇巨蟒，兄在前為所吞，弟初駭欲奔，見兄被
噬，遂怒出樵斧斫蟒首。首傷而吞不已。然頭雖已沒，幸肩際不能下。弟急極無計，乃兩手
持兄足力與蟒爭，竟曳兄出。蟒亦負痛去。視兄，則鼻耳俱化，奄將氣盡。肩負以行，途中
凡十餘息始至家。醫養半年方愈。至今面目皆瘢痕，鼻耳惟孔存焉。噫！農人中乃有悌弟如
此哉！或言：「蟒不為害，乃德義所感。」信然！

犬奸

    青州賈某客於外，恆經歲不歸。家蓄一白犬，妻引與交，習為常。一日夫婦，與妻共
臥。犬突入，登榻嚙賈人竟死。後裡捨稍聞之，共為不平，鳴於官。官械婦，婦不肯伏，收
之。命縛犬來，始取婦出。犬忽見婦，直前碎衣作交狀。婦始無詞。使兩役解部院，一解人
而一解犬。有欲觀其合者，共斂錢賂役，役乃牽聚令交。所止處觀者常百人，役以此網利
焉。後人犬俱寸磔以死。嗚呼！天地之大，真無所不有矣。然人面而獸交者，獨一婦也乎哉？
    異史氏為之判曰：「會於濮上，古所交譏；約於桑中，人且不齒。乃某者，不堪雌守之
苦。浪思苟合之歡。夜叉伏床，竟是家中牝獸；捷卿入竇，遂為被底情郎。雲雨台前，亂搖
續貂之尾；溫柔鄉里，頻款曳象之腰。銳錐處於皮囊，一縱股而脫穎；留情結於鏃項，甫飲
羽而生根。忽思異類之交，直屬匪夷之想。龍吠奸而為奸，妒殘兇殺，律難治以蕭曹；人非
獸而實獸，奸穢淫腥，肉不食於豺虎。嗚呼！人姦殺則女擬以剮；至於犬姦殺陽世遂無其
刑。人不良則罰人作犬，至於犬不良陰曹應窮於法。宜支解以追魂魄，請押赴以問閻羅。」

雹神

    王公筠倉蒞任楚中，擬登龍虎山謁天師。及湖，甫登舟，即有一人駕小艇來，使舟中人
為通。公見之，貌修偉，懷中出天師刺，曰：「聞騶從將臨，先遣負弩。」公訝其預知，益
神之，誠意而往。
    天師治具相款。其服役者，衣冠須鬣多不類常人，前使者亦侍其側。少間向天師細語，
天師謂公曰：「此先生同鄉，不之識耶？」公問之。曰：「此即世所傳雹神李左車也。」公
愕然改容。天師曰：「適言奉旨雨雹，故告辭耳。」公問：「何處？」曰：「章丘。」公以
接壤關切，離席乞免。天師曰：「此上帝玉敕，雹有額數，何能相徇？」公哀不已。天師垂
思良久，乃顧而囑曰：「其多降山谷，勿傷禾稼可也。」又囑：「貴客在坐，文去勿武。」
神出至庭中，忽足下生煙，氤氳匝地。俄延逾刻，極力騰起，才高於庭樹；又起，高於樓
閣。霹靂一聲，向北飛去，屋宇震動，筵器擺簸。公駭曰：「去乃作雷霆耶！」天師曰：
「適戒之，所以遲遲，不然平地一聲，便逝去矣。」公別歸，志其月日，遣人問章丘。是日
果大雨雹，溝渠皆滿，而田中僅數枚焉。

狐嫁女

    歷城殷天官，少貧，有膽略。邑有故家之第，廣數十畝，樓宇連亙。常見怪異，以故廢
無居人。久之蓬蒿漸滿，白晝亦無敢入者。會公與諸生飲，或戲云：「有能寄此一宿者，共
醵為筵。」公躍起曰：「是亦何難！」攜一席往。眾送諸門，戲曰：「吾等暫候之，如有所
見，當急號。」公笑云：「有鬼狐當捉證耳。」
    遂入，見長莎蔽徑，蒿艾如麻。時值上弦，幸月色昏黃，門戶可辨。摩娑數進，始抵後
樓。登月台，光潔可愛，遂止焉。西望月明，惟銜山一線耳。坐良久，更無少異，竊笑傳言
之訛。席地枕石，臥看牛女。一更向盡，恍惚欲寐。樓下有履聲籍籍而上。假寐睨之，見一
青衣人挑蓮燈，猝見公，驚而卻退。語後人曰：「有生人在。」下問：「誰也？」答云：
「不識。」俄一老翁上，就公諦視，曰：「此殷尚書，其睡已酣。但辦吾事，相公倜儻，或
不叱怪。」乃相率入樓，樓門盡辟。移時往來者益眾。樓上燈輝如晝。公稍稍轉側作嚏咳。
翁聞公醒，乃出跪而言曰：「小人有箕帚女，今夜于歸。不意有觸貴人，望勿深罪。」公
起，曳之曰：「不知今夕嘉禮，慚無以賀。」翁曰：「貴人光臨，壓除凶煞，幸矣。即煩陪
坐，倍益光寵。」公喜，應之。入視樓中，陳設綺麗。遂有婦人出拜，年可四十餘。翁曰：
「此拙荊。」公揖之。俄聞笙樂聒耳，有奔而上者，曰：「至矣！」翁趨迎，公亦立俟。少
間籠紗一簇，導新郎入。年可十七八，丰采韶秀。翁命先與貴客為禮。少年目公。公若為
儐，執半主禮。次翁婿交拜，已，乃即席。少間粉黛雲從，酒胾霧霈，玉碗金甌，光映幾
案。酒數行，翁喚女奴請小姐來。女奴諾而入，良久不出。翁自起，搴韓促之。俄婢娼輩擁
新人出，環珮璆然，麝蘭散馥。翁命向上拜。起，即坐母側。微目之，翠鳳明璫，容華絕
世。既而酌以金爵，大容數鬥。公思此物可以持驗同人，陰內袖中。偽醉隱幾，頹然而寢。
皆曰：「相公醉矣。」居無何，聞新郎告行，笙樂暴作，紛紛下樓而去。已而主人斂酒具，
小一爵，冥搜不得。或竊議臥客。翁急戒勿語，惟恐公聞。
    移時內外俱寂。公始起。暗無燈火，惟脂香酒氣，充溢四堵。視東方既白，乃從容出。
探袖中，金爵猶在。及門，則諸生先候，疑其夜出而早入者。公出爵示之。眾駭問，公以狀
告。共思此物非寒士所有，乃信之。
    後公舉進士，任肥丘。有世家朱姓宴公，命取巨觥，久之不至。有細奴掩口與主人語，
主人有怒色。俄奉金爵勸客飲。諦視之，款式雕文，與狐物更無殊別。大疑，問所從制。答
云：「爵凡八隻，大人為京卿時，覓良工監製。此世傳物，什襲已久。緣明府辱臨，適取諸
箱簏，僅存其七，疑家人所竊取，而十年塵封如故，殊不可解。」公笑曰：「金盃羽化矣。
然世守之珍不可失。僕有一具，頗近似之，當以奉贈。」終筵歸署，揀爵持送之。主人審
視，駭絕。親詣謝公，詰所自來，公為歷陳顛末。始知千里之物，狐能攝致，而不敢終留也。
 
嬌娜

    孔生雪笠，聖裔也。為人蘊藉，工詩。有執友令天台，寄函招之。生往，令適卒，落拓
不得歸，寓菩陀寺，傭為寺僧抄錄。寺西百餘步有單先生第，先生故公子，以大訟蕭條，眷
口寡，移而鄉居，宅遂曠焉。
    一日大雪崩騰，寂無行旅。偶過其門，一少年出，丰采甚都。見生，趨與為禮，略致慰
問，即屈降臨。生愛悅之，慨然從入。屋宇都不甚廣，處處悉懸錦幕，壁上多古人書畫。案
頭書一冊，簽曰《瑯嬛瑣記》。翻閱一過，皆目所未睹。生以居單第，以為第主，即亦不審
官閥。少年細詰行蹤，意憐之，勸設帳授徒。生歎曰：「羈旅之人，誰作曹丘者？」少年
曰：「倘不以駑駘見斥，願拜門牆。」生喜，不敢當師，請為友。便問：「宅何久錮？」答
曰：「此為單府，曩以公子鄉居，是以久曠。僕，皇甫氏，祖居陝。以家宅焚於野火，暫借
安頓。」生始知非單。當晚談笑甚歡，即留共榻。
    昧爽，即有僮子熾炭火於室。少年先起入內，生尚擁被坐。僮入白：「太翁來。」生驚
起。一叟入，鬢髮皤然，向生殷謝曰：「先生不棄頑兒，遂肯賜教。小子初學塗鴉，勿以友
故，行輩視之也。」已，乃進錦衣一襲，貂帽、襪、履各一事。視生盥櫛已，乃呼酒薦饌。
幾、榻、裙、衣，不知何名，光彩射目。酒數行，叟興辭曳杖而去。餐訖，公子呈課業，類
皆古文詞，並無時藝。問之，笑云：「僕不求進取也。」抵暮，更酌曰：「今夕盡歡，明日
便不許矣。」呼僮曰：「視太公寢未？已寢，可暗喚香奴來。」僮去，先以繡囊將琵琶至。
少頃一婢入，紅妝艷艷。公子命彈湘妃，婢以牙撥勾動，激揚哀烈，節拍不類夙聞。又命以
巨觴行酒，三更始罷。次日早起共讀。公子最慧，過目成詠，二三月後，命筆警絕。相約五
日一飲，每飲必招香奴。一夕酒酣氣熱，目注之。公子已會其意，曰：「此婢乃為老父所豢
養。兄曠邈無家，我夙夜代籌久矣，行當為君謀一佳耦。」生曰：「如果惠好，必如香奴
者。」公子笑曰：「君誠少所見而多所怪者矣。以此為佳，君願亦易足也。」居半載，生欲
翱翔郊郭，至門，則雙扉外扃，問之，公子曰：「家君恐交遊紛意念，故謝客耳。」生亦安
之。
    時盛暑溽熱，移齋園亭。生胸間腫起如桃，一夜如碗，痛楚呻吟。公子朝夕省視，眠食
俱廢。又數日創劇，益絕食飲。太翁亦至，相對太息。公子曰：「兒前夜思先生清恙，嬌娜
妹子能療之，遣人於外祖母處呼令歸。何久不至？」俄僮入白：「娜姑至，姨與松姑同
來。」父子即趨入內。少間，引妹來視生。年約十三四，嬌波流慧，細柳生姿。生望見艷
色，嚬呻頓忘，精神為之一爽。公子便言：「此兄良友，不啻同胞也，妹子好醫之。」女乃
斂羞容，揄長袖，就榻診視。把握之間，覺芳氣勝蘭。女笑曰：「宜有是疾，心脈動矣。然
症雖危，可治；但膚塊已凝，非伐皮削肉不可。」乃脫臂上金釧安患處，徐徐按下之。創突
起寸許，高出釧外，而根際余腫，盡束在內，不似前如碗闊矣。乃一手啟羅衿，解佩刀，刃
薄於紙，把釧握刃，輕輕附根而割，紫血流溢，沾染床席。生貪近嬌姿，不惟不覺其苦，且
恐速竣割事，偎傍不久。未幾割斷腐肉，團團然如樹上削下之癭。又呼水來，為洗割處。口
吐紅丸如彈大，著肉上按令旋轉。才一周，覺熱火蒸騰；再一周，習習作癢；三周已，遍體
清涼，沁入骨髓。女收丸入咽，曰：「愈矣！」趨步出。
    生躍起走謝，沉痼若失。而懸想容輝，苦不自已。自是廢卷癡坐，無復聊賴。公子已窺
之，曰：「弟為兄物色得一佳耦。」問：「何人？」曰：「亦弟眷屬。」生凝思良久，但
云：「勿須也！」面壁吟曰：「曾經滄海難為水，除卻巫山不是雲。」公子會其旨，曰：
「家君仰慕鴻才，常欲附為婚姻。但止一少妹，齒太稚。有姨女阿松，年十八矣，頗不粗
陋。如不見信，松姊日涉園亭，伺前廂可望見之。」生如其教，果見嬌娜偕麗人來，畫黛彎
蛾，蓮鉤蹴鳳，與嬌娜相伯仲也。生大悅，求公子作伐。公子異日自內出，賀曰：「諧
矣。」乃除別院，為生成禮。是夕鼓吹闐咽，塵落漫飛，以望中仙人，忽同衾幄，遂疑廣寒
宮殿，未必在雲霄矣。合巹之後，甚愜心懷。
    一夕公子謂生曰：「切磋之惠，無日可以忘之。近單公子解訟歸，索宅甚急，意將棄此
而西。勢難復聚，因而離緒縈懷。」生願從之而去。公子勸還鄉閭，生難之。公子曰：「勿
慮，可即送君行。」無何，太翁引松娘至，以黃金百兩贈生。公子以左右手與生夫婦相把
握，囑閉目勿視。飄然履空，但覺耳際風鳴，久之，曰：「至矣。」啟目果見故里。始知公
子非人。喜叩家門，母出非望，又睹美婦，方共忻慰。及回顧，則公子逝矣。松娘事姑孝，
艷色賢名，聲聞遐邇。
    後生舉進士，授延安司李，攜家之任。母以道遠不行。松娘生一男名小宦。生以忤直指
罷官，掛礙不得歸。偶獵郊野，逢一美少年跨驪駒，頻頻瞻視。細看則皇甫公子也。攬轡停
驂，悲喜交至。邀生去至一村，樹木濃昏，蔭翳天日。入其家，則金漚浮釘，宛然世家。問
妹子，已嫁；岳母，已亡。深相感悼。經宿別去，偕妻同返。嬌娜亦至，抱生子掇提而弄
曰：「姊姊亂吾種矣。」生拜謝曩德。笑曰：「姊夫貴矣。創口已合，未忘痛耶？」妹夫吳
郎亦來謁拜。信宿乃去。
    一日公子有憂色，謂生曰：「天降凶殃，能相救否？」生不知何事，但銳自任。公子趨
出，招一家俱入，羅拜堂上。生大駭，亟問。公子曰：「余非人類，狐也。今有雷霆之劫。
君肯以身赴難，一門可望生全；不然，請抱子而行，無相累。」生矢共生死。乃使仗劍於
門，囑曰：「雷霆轟擊，勿動也！」生如所教。果見陰雲晝暝，昏黑如d。回視舊居，無復
譯ㄐA惟見高塚巋然，巨穴無底。方錯愕間，霹靂一聲，擺簸山嶽，急雨狂風，老樹為拔。
生目眩耳聾，屹不少動。忽於繁煙黑絮之中，見一鬼物，利喙長爪，自穴攫一人出，隨煙直
上。瞥睹衣履，念似嬌娜。乃急躍離地，以劍擊之，隨手墮落。忽而崩雷暴裂，生僕遂斃。
    少間晴霽，嬌娜已能自蘇。見生死於旁，大哭曰：「孔郎為我而死，我何生矣！」松娘
亦出，共舁生歸。嬌娜使松娘捧其首，先以金簪撥其齒，自乃撮其頤，以舌度紅丸入，又接
吻而呵之。紅丸隨氣入喉，格格作響，移時豁然而蘇。見眷口，恍如夢悟。於是一門團圓，
驚定而喜。生以幽曠不可久居，議同旋里。滿堂交贊，惟嬌娜不樂。生請與吳郎俱，又慮翁
媼不肯離幼子。終日議不果。忽吳家一小奴，汗流氣促而至。驚致研詰，則吳郎家亦同日遭
劫，一門俱沒。嬌娜頓足悲傷，涕不可止。共慰勸之。而同歸之計遂決。
    生入城，勾當數日，遂連夜趣裝。既歸以閒園寓公子，恆返關之；生及松娘至，始發
扃。生與公子兄妹，棋酒談宴若一家然。小宦長成，貌韶秀，有狐意。出遊都市，共知為狐
兒也。
    異史氏曰：「余於孔生，不羨其得艷妻，而羨其得膩友也。觀其容，可以療饑；聽其
聲，可以解頤。得此良友，時一談宴，則『色授魂與』，尤勝於『顛倒衣裳』矣」。

僧孽

    張某暴卒，隨鬼使去見冥王。王稽簿，怒鬼使誤捉，責令送歸。張下，私浼鬼使求觀冥
獄。鬼導歷九幽，刀山、劍樹，一一指點。末至一處，有一僧扎股穿繩而倒懸之，號痛欲
絕。近視則其兄也。張見之驚哀，問：「何罪至此？」鬼曰：「是為僧，廣募金錢，悉供淫
賭，故罰之。欲脫此厄，須其自懺。」張既蘇，疑兄已死。
    時其兄居興福寺，因往探之。入門便聞其號痛聲。入室，見瘡生股間，膿血崩潰，掛足
壁上，宛然冥司倒懸狀。駭問其故。曰：「掛之稍可，不則痛徹心腑。」張因告以所見。僧
大駭，乃戒葷酒，虔誦經咒。半月尋愈。遂為戒僧。
    異史氏曰：「鬼獄茫茫，惡人每以自解，而不知昭昭之禍，即冥冥之罰也。可勿懼哉！」

妖術

    於公者，少任俠，喜拳勇，力能持高壺作旋風舞。崇禎間，殿試在都，僕疫不起，患
之。會市上有善卜者，能決人生死，將代問之。
    既至未言，卜者曰：「君莫欲問僕病乎？」公駭應之。曰：「病者無害，君可危。」公
乃自卜，卜者起卦，愕然曰：「君三日當死！」公驚詫良久。卜者從容曰：「鄙人有小術，
報我十金，當代禳之。」公自念生死已定，術豈能解，不應而起，欲出。卜者曰：「惜此小
費，勿悔！勿悔！」愛公者皆為公懼，勸罄橐以哀之。公不聽。
    倏忽至三日，公端坐旅舍，靜以覘之，終日無恙。至夜，闔戶挑燈，倚劍危坐。一漏向
盡，更無死法。意欲就枕，忽聞窗隙窣窣有聲。急視之，一小人荷戈入，及地則高如人。公
捉劍起急擊之，飄忽未中。遂遽小，復尋窗隙，意欲遁去。公疾斫之，應手而倒。燭之，則
紙人，已腰斷矣。公不敢臥，又坐待之。逾時一物穿窗入，怪獰如鬼。才及地，急擊之，斷
而為兩，皆蠕動。恐其復起，又連擊之，劍劍皆中，其聲不軟。審視則土偶，片片已碎。
    於是移坐窗下，目注隙中。久之，聞窗外如牛喘，有物推窗欞，房壁震搖，其勢欲傾。
公懼覆壓，計不如出而鬥，遂劃然脫肩，奔而出。見一巨鬼，高與簷齊；昏月中見其面黑如
煤，眼閃爍有黃光；上無衣，下無履，手弓而腰矢。公方駭，鬼則彎矣。公以劍撥矢，矢
墮。欲擊之，則又彎矣。公急躍避，矢貫於壁，戰戰有聲。鬼怒甚，拔佩刀，揮如風，望公
力劈。公猱進，刀中庭石，石立斷。公出其股間，削鬼中踝，鏗然有聲。鬼益怒，吼如雷，
轉身復剁。公又伏身入，刀落，斷公裙。公已及脅下，猛斫之，亦鏗然有聲，鬼僕而僵。公
亂擊之，聲硬如柝。燭之則一木偶，高大如人。弓矢尚纏腰際，刻畫猙獰；劍擊處，皆有血
出。公因秉燭待旦。方語鬼物皆卜人遣之，欲致人於死，以神其術也。
    次日，遍告交知，與共詣卜所。卜人遙見公，瞥不可見。或曰：「皆翳形術也，犬血可
破。」公如其言，戒備而往。卜人又匿如前。急以犬血沃立處，但見卜人頭面，皆為犬血模
糊，目灼灼如鬼立。乃執付有司而殺之。
    異史氏曰：「嘗謂買卜為一癡。世之講此道而不爽於生死者幾人？卜之而爽，猶不卜
也。且即明明告我以死期之至，將復如何？況借人命以神其術者，其可畏尤甚耶！」

野狗

    於七之亂，殺人如麻。鄉民李化龍，自山中竄歸。值大兵宵進，恐罹炎昆之禍，急無所
匿，僵臥於死人之叢詐作屍。兵過既盡，未敢遽出。忽見闕頭斷臂之屍，起立如林。內一屍
斷首猶連肩上，口中作語曰：「野狗子來，奈何？」群屍參差而應曰：「奈何！」俄頃蹶然
盡倒，遂無聲。
    李方驚顫欲起，有一物來，獸首人身，伏嚙人首，遍吸其腦。李懼，匿首屍下。物來撥
李肩，欲得李首。李力伏，俾不可得。物乃推覆屍而移之，首見。李大懼，手索腰下，得巨
石如碗，握之。物俯身欲齕，李驟起大呼，擊其首，中嘴。物嗥如鴟，掩口負痛而奔，吐血
道上。就視之，於血中得二齒，中曲而端銳，長四寸餘。懷歸以示人，皆不知其何物也。

三生

    劉孝廉，能記前身事。自言一世為搢紳，行多玷。六十二歲而歿，初見冥王，待如鄉先
生禮，賜坐，飲以茶。覷冥王盞中茶色清徹，己盞中濁如膠。暗疑迷魂湯得勿此乎？乘冥王
他顧，以盞就案角瀉之，偽為盡者。
    俄頃稽前生惡錄，怒命群鬼捽下，罰作馬。即有厲鬼縶去。行至一家，門限甚高，不可
逾。方趑趄間，鬼力楚之，痛甚而蹶。自顧，則身已在櫪下矣。但聞人曰：「驪馬生駒矣，
牡也。」心甚明瞭，但不能言。覺大餒，不得已，就牝馬求乳。逾四五年間，體修偉。甚畏
撻楚，見鞭則懼而逸。主人騎，必覆障泥，緩轡徐徐，猶不甚苦；惟奴僕圉人，不加韉裝以
行，兩踝夾擊，痛徹心腑。於是憤甚，三日不食，遂死。
    至冥司，冥王查其罰限未滿，責其規避，剝其皮革，罰為犬。意懊喪不欲行。群鬼亂撻
之，痛極而竄於野。自念不如死，憤投絕壁，顛莫能起。自顧則身伏竇中，牝犬舐而腓字
之，乃知身已復生於人世矣。稍長，見便液亦知穢，然嗅之而香，但立念不食耳。為犬經
年，常忿欲死，又恐罪其規避。而主人又豢養不肯戮。乃故嚙主人脫股肉，主人怒，杖殺之。
    冥王鞫狀，怒其狂猘，笞數百，俾作蛇。囚於幽室，暗不見天。悶甚，緣壁而上，穴屋
而出。自視則身伏茂草，居然蛇矣。遂矢志不殘生類，饑吞木實。積年餘，每思自盡不可，
害人而死又不可，欲求一善死之策而未得也。一日臥草中，聞車過，遽出當路，車馳壓之，
斷為兩。
    冥王訝其速至，因蒲伏自剖。冥王以無罪見殺原之，准其滿限復為人，是為劉公。公生
而能言，文章書史，過輒成誦。辛酉舉孝廉。每勸人：乘馬必厚其障泥；股夾之刑，勝於鞭
楚也。
    異史氏曰：「毛角之儔，乃有王公大人在其中。所以然者，王公大人之內，原未必無毛
角者在其中也。故賤者為善，如求花而種其樹；貴者為善，如已花而培其本：種者可大，培
者可久。不然，且將負鹽車，受羈馽，與之為馬。不然，且將啖便液，受烹割，與之為犬。
又不然，且將披鱗介，葬鶴鸛，與之為蛇。」

狐入瓶

    萬村石氏之婦崇於狐，患之而不能遣。扉後有瓶，每聞婦翁來，狐輒遁匿其中。婦窺之
熟，暗計而不言。一日竄入，婦急以絮塞瓶口，置釜中，燂湯而沸之。瓶熱，狐呼曰：「熱
甚！勿惡作劇。」婦不語，號益急，久之無聲。拔塞而驗之，毛一堆，血數點而已。

鬼哭

    謝遷之變，宦第皆為賊窟。王學使七襄之宅，盜聚尤眾。城破兵入，掃蕩群丑，屍填墀，血至充門而流。公入城，打屍滌血而居。往往白晝見鬼，夜則床下磷飛，牆角鬼哭。一日王生皞迪寄宿公家，聞床底小聲連呼：「皞迪！」已而聲漸大，曰：「我死得苦！」因哭，滿庭皆哭。公聞，仗劍而入，大言曰：「汝不識我王學院耶？」但聞百聲嗤嗤，笑之以鼻。公於是設水陸道場，命釋道懺度之。夜拋鬼飯，則見磷火熒熒，隨地皆出。先是，閽人王姓者疾篤，昏不知人事者數日矣。是夕，忽欠伸若醒，婦以食進。王曰：「適主人不知何事，施飯於庭，我亦隨眾啖噉。食已方歸，故不饑耳。」由此鬼怪遂絕。豈鈸鐃鐘鼓，焰口瑜伽，果有益耶？
    異史氏曰：「邪怪之物，惟德可以已之。當陷城之時，王公勢正烜赫，聞聲者皆股慄，而鬼且揶揄之。想鬼物逆知其不令終耶？普告天下大人先生：出人面猶不可以嚇鬼，願無出鬼面以嚇人也！」

真定女

    真定界有孤女，方六七歲收養於夫家。相居二三年，夫誘與交而孕。腹膨膨而以為病，
告之母。母曰：「動否？」曰：「動。」又益異之。然以其齒太稚不敢決。未幾生男。母歎
曰：「不圖拳母，竟生錐兒！」

焦螟

    董侍讀默庵家為狐所擾，瓦礫磚石，忽如雹落，家人相率奔匿，待其間歇，乃敢出操
作。公患之，假怍庭孫司馬第移避之。而狐擾猶故。
    一日朝中待漏，適言其異。大臣或言關東道士焦螟居內城，總持敕勒之術，頗有效。公
造廬而請之。道士朱書符，使歸粘壁上。狐竟不懼，拋擲有加焉。公復告道士。道士怒，親
詣公家，築壇作法。俄見一巨狐伏壇下，家人受虐已久，銜恨綦甚，一婢近擊之，婢忽仆地
氣絕。道士曰：「此物猖獗，我尚不能遽服之，女子何輕犯爾爾。」既而曰：「可借鞫狐詞
亦得。」戟指咒移時，婢忽起長跪。道士詰其裡居。婢作狐言：「我西域產，入都者十八
輩。」道士曰：「輦轂下，何容爾輩久居？可速去！」狐不答。道士擊案怒曰：「汝欲梗吾
令耶？再若迂延，法不汝宥！」狐乃蹙怖作色，願謹奉教。道士又速之。婢又僕絕，良久始
蘇。俄見白塊四五團，滾滾如球附簷際而行，次第追逐，頃刻俱去。由是遂安。

葉生

    淮陽葉生者，失其名字。文章詞賦，冠絕當時，而所遇不偶，困於名場。會關東丁乘鶴
來令是邑，見其文，奇之，召與語，大悅。使即官署受燈火，時賜錢谷恤其家。值科試，公
游揚於學使，遂領冠軍。公期望綦切，闈後索文讀之，擊節稱歎。不意時數限人，文章憎
命，及放榜時，依然鎩羽。生嗒喪而歸，愧負知己，形銷骨立，癡若木偶。公聞，召之來而
慰之；生零涕不已。公憐之，相期考滿入都，攜與俱北。生甚感佩。辭而歸，杜門不出。無
何寢疾。公遺問不絕，而服藥百裹，殊罔所效。
    公適以忤上官免，將解任去。函致之，其略云：「僕東歸有日，所以遲遲者，待足下
耳。足下朝至，則僕夕發矣。」傳之臥榻。生持書啜泣，寄語來使：「疾革難遽瘥，請先
發。」使人返白。公不忍去，徐待之。
    逾數日，門者忽通葉生至。公喜，迎而問之。生曰：「以犬馬病，勞夫子久待，萬慮不
寧。今幸可從杖履。」公乃束裝戒旦。抵裡，命子師事生，夙夜與俱。公子名再昌，時年十
六，尚不能文。然絕慧，凡文藝三兩過，輒無遺忘。居之期歲，便能落筆成文。益之公力，
遂入邑癢。生以生平所擬舉業悉錄授讀，闈中七題，並無脫漏，中亞魁。公一日謂生曰：
「君出余緒，遂使孺子成名。然黃鐘長棄若何！」生曰：「是殆有命！借福澤為文章吐氣，
使天下人知半生淪落，非戰之罪也，願亦足矣。且士得一人知己可無憾，何必拋卻白紵，乃
謂之利市哉！」公以其久客，恐誤歲試，勸令歸省。生慘然不樂，公不忍強，囑公子至都為
之納粟。公子又捷南宮，授部中主政，攜生赴監，與共晨夕。逾歲，生入北闈，竟領鄉薦。
會公子差南河典務，因謂生曰：「此去離貴鄉不遠。先生奮跡雲霄，錦還為快。」生亦喜。
擇吉就道，抵淮陽界，命僕馬送生歸。
    見門戶蕭條，意甚悲惻。逡巡至庭中，妻攜簸具以出，見生，擲具駭走。生淒然曰：
「今我貴矣！三四年不覿，何遂頓不相識？」妻遙謂曰：「君死已久，何復言貴？所以久淹
君柩者，以家貧子幼耳。今阿大亦已成立，將卜窀穸，勿作怪異嚇生人。」生聞之，憮然惆
悵。逡巡入室，見靈柩儼然，撲地而滅。妻驚視之，衣冠履舄如蛻委焉。大慟，抱衣悲哭。
子自塾中歸，見結駟於門，審所自來，駭奔告母。母揮涕告訴。又細詢從者，始得顛末。從
者返，公子聞之，涕墮垂膺。即命駕哭諸其室；出橐為營喪，葬以孝廉禮。又厚遺其子，為
延師教讀。言於學使，逾年游泮。
    異史氏曰：「魂從知己竟忘死耶？聞者疑之，余深信焉。同心倩女，至離枕上之魂；千
裡良朋，猶識夢中之路。而況繭絲蠅跡，吐學士之心肝；流水高山，通我曹之性命者哉！嗟
乎！遇合難期，遭逢不偶。行蹤落落，對影長愁；傲骨嶙嶙，搔頭自愛。歎面目之酸澀，來
鬼物之揶揄。頻居康了之中，則鬚髮之條條可丑；一落孫山之外，則文章之處處皆疵。古今
痛哭之人，卞和惟爾；顛倒逸群之物，伯樂伊誰？抱刺於懷，三年滅字，側身以望，四海無
家。人生世上，只須合眼放步，以聽造物之低昂而已。天下之昂藏淪落如葉生者，亦復不
少，顧安得令威復來而生死從之也哉？噫！」

四十千

    新城王大司馬有主計僕，家稱素封。忽夢一人奔入，曰：「汝欠四十千，今宜還矣。」
問之不答，逕入內去。既醒，妻產男。知為夙孽，遂以四十千捆置一室，凡兒衣食病藥皆取
給焉。過三四歲，視室中錢僅存七百。適乳姥抱兒至，調笑於側，僕呼之曰：「四十千將
盡，汝宜行矣！」言已，兒忽顏色蹙變，項折目張；再撫之，氣已絕矣。乃以余資置葬具而
瘞之。此可為負欠者戒也。
    昔有老而無子者問諸高僧。僧曰：「汝不欠人者，人又不欠汝者。烏得子？」蓋生佳兒
所以報我之緣，生頑兒所以取我之債。生者勿喜，死者勿悲也。

成仙

    文登周生與成生少共筆硯，遂訂為杵臼交。而成貧，故終歲依周。論齒則周為長，呼周
妻以嫂。節序登堂如一家焉。周妻生子，產後暴卒，繼聘王氏，成以少故，未嘗請見之。一
日王氏弟來省姊，宴於內寢。成適至，家人通白，周坐命邀之，成不入，辭去。周追之而
還，移席外捨。
    甫坐，即有人白別業之僕為邑宰重笞者。先是，黃吏部家牧傭，牛蹊周田，以是相詬。
牧傭奔告主，捉僕送官，遂被笞責。周因詰得其故，大怒曰：「黃家牧豬奴何取爾！其先世
為大父服役，促得志，乃無人耶！」氣填吭臆，忿而起，欲往尋黃。成捺而止之，曰：「強
梁世界，原無皂白。況今日官宰，半強寇不操矛弧者耶？」周不聽。成諫止再三，至泣下，
周乃止。怒終不釋，轉側達旦，謂家人曰：「黃家欺我，我仇也，姑置之。邑令朝廷官，非
勢家官，縱有互爭，亦須兩造，何至如狗之隨嗾者？我亦呈治其傭，視彼將何處分。」家人
悉慫恿之，計遂決。以狀赴宰，宰裂而擲之，周怒，語侵宰。宰慚恚，因逮系之。
    辰後，成往訪周，始知入城訟理。急奔勸止，則已在囹圄矣。頓足無所為計。時獲海寇
三名，宰與黃賂囑之，使捏周同黨。據詞申黜頂衣，搒掠酷慘。成入獄，相顧淒酸。謀叩
闕。周曰：「身繫重犴，如鳥在籠，雖有弱弟，止堪供囚飯耳。」成銳身自任。曰：「是予
責也。難而不急，烏用友也！」乃行。周弟贐之，則去已久矣。至都，無門入控。相傳駕將
出獵，成預隱木市中。俄駕過，伏舞哀號，遂得准。驛送而下，著部院審奏。時閱十月餘，
周已誣服論辟。院接御批，大駭，復提躬讞。黃亦駭，謀殺周。因賂監，絕其飲食，弟來饋
問，苦禁拒之。成又為赴院聲屈，始蒙提問，業已飢餓不起。院台怒，杖斃監者。黃大怖，
納數千金，囑為營脫，以是得朦朧題免。宰以枉法擬流。
    周放歸，益肝膽成。成自經訟系，世情灰冷，招周偕隱。周溺少婦，輒迂笑之。成雖不
言，而意甚決。別後數日不至。周使探諸其家，家人方疑其在周所；兩無所見，始疑。周心
知其異，遣人蹤跡之，寺觀巖壑，物色殆遍。時以金帛恤其子。
    又八九年，成忽自至，黃巾氅服，岸然道貌。周喜把臂曰：「君何往，使我尋欲遍？」
成笑曰：「孤雲野鶴，棲無定所。別後幸復頑健。」周命置酒，略通間闊，欲為變易道裝。
成笑不語。周曰：「愚哉！何棄妻孥猶敝屣也？」成笑曰：「不然。人將棄予，其何人之能
棄。」問所棲止，答在勞山上清宮。既而抵足寢，夢成裸伏胸上，氣不得息。訝問何為，殊
不答。忽驚而寤，呼成不應。坐而索之，杳然不知所往。定移時，始覺在成榻，駭曰：「昨
不醉，何顛倒至此耶！」乃呼家人。家人火之，儼然成也。周固多髭，以手自捋，則疏無幾
莖。取鏡自照，訝曰：「成生在此，我何往？」已而大悟，知成以幻術招隱。意欲歸內，弟
以其貌異，禁不聽前。周亦無以自明，即命僕馬往尋成。
    數日入勞山，馬行疾，僕不能及。休止樹下，見羽客往來甚眾。內一道人目周，周因以
成問。道士笑曰：「耳其名矣，似在上清。」言已徑去。周目送之，見一矢之外，又與一人
語，亦不數言而去。與言者漸至，乃同社生。見周，愕曰：「數年不晤，人以君學道名山，
與尚遊戲人間耶？」周述其異。生驚曰：「我適遇之而以為君也。去無幾時，或亦不遠。」
周大異，曰：「怪哉！何自己面目覿面而不之識？」僕尋至，急馳之，竟無蹤兆。一望寥
闊，進退難以自主。自念無家可歸，遂決意窮追。而怪險不復可騎，遂以馬付僕歸，迤邐自
往。遙見一童獨立，趨近問程，且告以故。童自言為成弟子，代荷衣糧，導與俱行。星飯露
宿，逴行殊遠。三日始至，又非世之所謂上清。時十月中，山花滿路，不類初冬。童入報，
成即出，始認己形。執手而入，置酒宴語。見異彩之禽，馴入不驚，聲如笙簧，時來鳴於座
上，心甚異之。然塵俗念切，無意留連。地下有蒲團二，曳與並坐。至二更後，萬慮俱寂，
忽似瞥然一盹，身覺與成易位。疑之，自捋頷下，則于思者如故矣。既曙，浩然思返。成固
留之。越三日，乃曰：「迄少寐息，早送君行。」甫交睫，聞成呼曰：「行裝已具矣。」遂
起從之。所行殊非舊途。覺無幾時，裡居已在望中。成坐候路側，俾自歸。周強之不得，因
踽踽至家門。叩不能應，思欲越牆，覺身飄似葉，一躍已過。凡逾數重垣，始抵臥室，燈燭
熒然，內人未寢，噥噥與人語。舐窗一窺，則妻與一廝僕同杯飲，狀甚狎褻。於是怒火如
焚，計將掩執，又恐孤力難勝。遂潛身脫扃而出，奔告成，且乞為助。成慨然從之，直抵內
寢。周舉石撾門，內張皇甚。擂愈急，內閉益堅。成撥以劍，劃然頓辟。周奔入，僕沖戶而
走。成在門外，以劍擊之，斷其肩臂。周執妻拷訊，乃知被收時即與僕私。周借劍決其首，
罥腸庭樹間。乃從成出，尋途而返。
    驀然忽醒，則身在臥榻，驚而言曰：「怪夢參差，使人駭懼！」成笑曰：「夢者兄以為
真，真者乃以為夢。」周愕而問之。成出劍示之，濺血猶存。周驚怛欲絕，竊疑成譸張為
幻。成知其意，乃促裝送之歸，荏苒至裡門，乃曰：「疇昔之夜，倚劍而相待者非此處耶！
吾厭見惡濁，請還待君於此。如過晡不來，予自去。」周至家，門戶蕭索，似無居人。還入
弟家。弟見兄，雙淚交墜，曰：「兄去後，盜夜殺嫂，刳腸去，酷慘可悼。於今官捕未
獲。」周如夢醒，因以情告，戒勿究。弟錯愕良久。周問其子，乃命老嫗抱至。周曰：「此
襁褓物，宗緒所關，弟善視之。兄欲辭人世矣。」遂起徑去。弟涕泗追挽，笑行不顧。至野
外見成，與俱行。遙回顧，曰：「忍事最樂。」弟欲有言，成闊袖一舉，即不可見。悵立移
時，痛哭而返。周弟樸拙，不善治家人生產，居數年，家益貧；周子漸長，不能延師，因自
教讀。一日早至齋，見案頭有函書，緘封甚固，簽題「仲氏啟」，審之為兄跡。開視則虛無
所有，只見爪甲一枚，長二指許，心怪之。以甲置硯上，出問家人所自來，並無知者。回
視，則硯石燦燦，化為黃金，大驚。以試銅鐵皆然。由此大富。以千金賜成氏子，因相傳兩
家有點金術雲。

新郎

    江南梅孝廉耦長，言其鄉孫公為德州宰，鞫一奇案：初，村人有為子娶婦者，新人入
門，戚里畢賀。飲至更余，新郎出，見新婦炫裝，趨轉捨後，疑而尾之。宅後有長溪，小橋
通之。見新婦渡橋徑去，益疑。呼之不應。遙以手招婿，婿急趁之。相去盈尺，而卒不可
及。行數里，入村落。婦止，謂婿曰：「君家寂寞，我不慣住。請與郎暫居妾家數日，便同
歸省。」言已，抽簪叩扉軋然，有女童出應門。婦先入，不得已從之。既入，則岳父母俱在
堂上，謂婿曰：「我女少嬌慣，未嘗一刻離膝下，一旦去故里，心輒慼慼。今同郎來，甚慰
系念。居數日，當送兩人歸。」乃為除室，床褥備具，遂居之。
    家中客見新郎久不至，共索之。室中惟新婦在，不知婿之何往。由是遐邇訪問，並無耗
息。翁媼零涕，謂其必死。將半載，婦家悼女無偶，遂請於村人父，欲別醮女。村人父益
悲，曰：「骸骨衣裳，無所驗證，何知吾兒遂為異物！縱其奄喪，週歲而嫁，當亦未晚，胡
為如是急耶！」婦父益銜之，訟於庭。孫公怪疑，無所措力，斷令待以三年，存案，遣去。
村人子居女家，家人亦大相忻待。每與婦議歸，婦亦諾之，而因循不即行。積半年餘，中心
徘徊，萬慮不安。欲獨歸，而婦固留之。一日閤家遑遽，似有急難。倉卒謂婿曰：「本擬三
二日遣夫婦偕歸，不意儀裝未備，忽遘閔凶。不得已先送郎還。」於是送出門，旋踵即返，
周旋言動，頗甚草草。方欲覓途，回視院宇無存，但見高塚，大驚。尋路急歸至家，歷述端
末，因與投官陳訴。孫公拘婦父諭之，送女于歸，使合巹焉。

靈官

    朝天觀道士某喜吐納之術，有翁假寓觀中，適同所好，遂為玄友。居數年，每至郊祭
時，輒先旬日而去，郊後乃返。道士疑而問之。翁曰：「我兩人莫逆，可以實告，我狐也。
郊期至，則諸神清穢，我無所容，故行遁耳。」
    又一年及期而去，久不復返，疑之。一日忽至，因問其故。答曰：「我幾不復見子矣！
曩欲遠避，心頗怠，視陰溝甚隱，遂潛伏卷甕下。不意靈官糞除至此，瞥為所睹，憤欲加
鞭，余懼而逃。靈官追逐甚急。至黃河上，瀕將及矣。大窘無計，竄伏溷中。神惡其穢，始
返身去。既出，臭惡沾染，不可復遊人世。乃投水自濯訖，又蟄隱穴中凡百日，垢濁始淨。
今來相別，兼以致囑，君亦宜隱身他去，大劫將來，此非福地也。」言已辭去，道士依言別
徙。未幾而有甲申之變。

王蘭

    利津王蘭暴病死，閻王覆勘，乃鬼卒之誤勾也。責送還生，則屍已敗。鬼懼罪，謂王
曰：「人而鬼也則苦，鬼而仙也則樂。苟樂矣，何必生？」王以為然。鬼曰：「此處一狐金
丹成矣，竊其丹吞之，則魂不散，可以長存。但憑所之，無不如意。子願之否？」王從之。
鬼導去，入一高第，見樓閣渠然，而悄無一人。有狐在月下，仰首望空際。氣一呼，有丸自
口中出，直上入月中；一吸復落，以口承之，則又呼之，如是不已。鬼潛伺其側，俟其吐，
急掇於手，付王吞之。狐驚，勝氣相尚，見二人在，恐不敵，憤恨而去。
    王與鬼別，至其家，妻子見之，鹹懼卻走。王告以故，乃漸集。由此在家寢處如平時。
其友張某者聞而省之，相見話溫涼。因謂張曰：「我與若家世夙貧，今有術可以致富，子能
從我游乎？」張唯唯。王曰：「我能不藥而醫，不卜而斷。我欲現身，恐識我者相驚怪，附
子而行可乎？」張又唯唯。於是即日趨裝，至山西界。遇富室有女，得暴疾，眩然瞀瞑，前
後藥禳既窮。張造其廬，以術自炫。富翁止此女，甚珍惜之，能醫者願以千金相酬報。張請
視之，從翁入室，見女瞑臥，啟其衾，撫其體，女昏不覺。王私告張曰：「此魂亡也，當為
覓之。」張乃告翁：「病雖危，可救。」問：「需何藥？」俱言：「不須。女公子魂離他
所，業遣神覓之矣。」約一時許，王忽來，具言已得。張乃請翁再入，又撫之。少頃女欠
伸，目遽張。翁大喜，撫問。女言：「向戲園中，見一少年郎，挾彈彈雀，數人牽駿馬，從
諸其後。急欲奔避，橫被阻止。少年以弓授兒，教兒彈。方羞訶之，便攜兒馬上，累騎而
行。笑曰：『我樂與子戲，勿羞也。』數里入山中，我馬上號且罵，少年怒，推墮路旁，欲
歸無路。適有一人捉兒臂，疾若馳，瞬息至家，忽若夢醒。」翁神之，果貽千金。王宿與張
謀，留二百金作路用，余盡攝去，款門而付其子。又命以三百饋張氏，乃復還。次日與翁
別，不見金藏何所，益奇之，厚禮而送之。逾數日，張於郊外遇同鄉人賀才。才飲賭不事生
業，其貧如丐。聞張得異術，獲金無算，因奔尋之。王勸，薄贈令歸。才不改故行，旬日蕩
盡，將復尋張。王已知之，曰：「才狂悖不可與處，只宜賂之使去，縱禍猶淺。」逾日才果
至，強從與俱。張曰：「我固知汝復來。日事酗賭，千金何能滿無底竇？誠改若所為，我百
金相贈。」才諾之，張瀉囊授之。才去，以百金在橐，賭益豪。益之狹邪游，揮灑如土。邑
中捕役疑而執之，質於官，拷掠酷慘。才實告金所自來。乃遣隸押才捉張。創劇，斃於途。
魂不忘於張，復往依之，因與王會。一日聚飲於煙墩，才大醉狂呼，王止之不聽。適巡方御
史過，聞呼搜之，獲張。張懼，以實告。御史怒，笞而牒於神。夜夢金甲人告曰：「查王蘭
無辜而死，今為鬼仙。醫亦神術，不可律以妖魅。今奉帝命，授為清道使。賀才邪蕩，已罰
竄鐵圍山。張某無罪，當宥之。」御史醒而異之，乃釋張。張制裝旋里。囊中存數百金，敬
以一半送王家。王氏子孫以此致富焉。

鷹虎神

    郡城東嶽廟在南郭。大門左右，神高丈餘，俗名「鷹虎神」，猙獰可畏。廟中道士任
姓，每雞鳴輒起焚誦。有偷兒預匿廊間，伺道士起，潛入寢室，搜括財物。奈室無長物，惟
於薦底得錢三百納腰中，拔關而出，將登千佛山。南竄許時，方至山下。見一巨丈夫自山上
來，左臂蒼鷹，適與相遇。近視之，面銅青色，依稀似廟門中所習見者。大恐，蹲伏而戰。
神詫曰：「盜錢安往？」偷兒益懼，叩不已。神揪令還入廟，使傾所盜錢跪守之。道士課
畢，回顧駭愕。盜歷歷自述。道士收其錢而遣之。

王成

    王成，平原故家子。性最懶，生涯日落，惟剩破屋數間，與妻臥牛衣中，交謫不堪。
    時盛夏燠熱。村外故有周氏園，牆宇盡傾，惟存一亭。村人多寄宿其中，王亦在焉。既
曉睡者盡去，紅日三竿王始起，逡巡欲歸。見草際金釵一股，拾視之，鐫有細字云：儀賓府
制。」王祖為衡府儀賓，家中故物，多此款式，因把釵躊躇。欻一嫗來尋釵。王雖貧，然性
介，遽出授之。嫗喜，極贊盛德，曰：「釵值幾何，先夫之遺澤也。」問：「夫君伊誰？」
答云：「故儀賓王柬之也。」王驚曰：「吾祖也，何以相遇？」嫗亦驚曰：「汝即王柬之之
孫耶！我乃狐仙。百年前與君祖繾綣，君祖歿，老身遂隱。過此遺釵，適入子手，非天數
耶！」王亦曾聞祖有狐妻，信其言，便邀臨顧。嫗從之。
    王呼妻出見，負敗絮，菜色黯焉。嫗歎曰：「嘻！王柬之之孫，乃一貧至此哉！」又顧
敗灶無煙，曰：「家計若此，何以聊生？」妻因細述貧狀，嗚咽飲泣。嫗以釵授婦，使姑質
錢市米，三日外請復相見。王挽留之。嫗曰：「汝一妻猶不能存活，我在，仰屋而居，復何
裨益？」遂徑去。王為妻言其故，妻大怖。王誦其義，使姑事之，妻諾。愈三日果至，出數
金糴粟麥各一石。夜與婦宿短榻。婦初懼之，然察其意殊拳拳，遂不之疑。
    翌日謂王曰：「孫勿情，宜操小生業，坐食烏可長也！」王告以無資。嫗曰：「汝祖在
時，金泉憑所取，我以世外人無需是物，故未嘗多取。積花粉之金四十兩，至今猶存。久貯
亦無所用，可將去悉以市葛，刻日赴都，可得微息。」王從之，購五十餘端以歸。嫗命趨
裝，計六七日可達燕都。囑曰：「宜勤勿惰，宜急勿緩，遲之一日，悔之已晚！」王敬諾，
囊貨就路。中途遇雨，衣履浸濡。王生平未歷風霜，委頓不堪，因暫休旅舍。不意淙淙徹
暮，簷雨如繩，過宿濘益甚。見往來行人踐淖沒胚，心畏苦之。待至亭午始漸燥，而陰雲復
合，雨又滂沱。信宿乃行。將近京，傳聞葛價翔貴，心竊喜。入都解裝客店，主人深惜其
晚。先是，南道初通，葛至絕少。貝勒府購致甚急，價頓昂，較常可三倍。前一日方購足，
後來者並皆失望。主人以故告王。王鬱鬱不樂。越日葛至愈多，價益下，王以無利不肯售。
遲十餘日，計食耗煩多，倍益憂悶。主人勸令賤賣，改而他圖。從之，虧資十餘兩，悉脫
去。早起將作歸計，起視囊中，則金亡矣。驚告主人，主人無所為計。或勸鳴官，責主人
償。王歎曰：「此我數也，於主人何干？」主人聞而德之，贈金五兩慰之使歸。
    自念無以見祖母，蹀躞內外，進退維谷。適見斗鶉者，一賭數千；每市一鶉，恆百錢不
止。意忽動，計囊中資僅足販鶉，以商主人，主人亟慫恿之。且約假寓飲食，不取其值。王
喜，遂行。購鶉盈儋，復入都。主人喜，賀其速售。至夜，大雨徹曙，天明衢水如河，淋零
猶未休也。居以待晴，連綿數日，更無休止。起視籠中鶉漸死。王大懼，不知計之所出。越
日死愈多，僅餘數頭，並一籠飼之。經宿往窺，則一鶉僅存。因告主人，不覺涕墮，主人亦
為扼腕。王自度金盡罔歸，但欲覓死，主人勸慰之。共往視鶉，審諦之曰：「此似英物。諸
鶉之死，未必非此之鬥殺之也。君暇亦無事，請把之，如其良也，賭亦可以謀生。」王如其
教。
    既馴，主人令持向街頭賭酒食。鶉健甚，輒贏。主人喜，以金授王，使復與子弟決賭，
三戰三勝。半年蓄積二十金，心益慰，視鶴如命。
    先是大親王好鶉，每值上元，輒放民間把鶉者入邸相角。主人謂王曰：「今大富宜可立
致，所不可知者在子之命矣。」因告以故，導與俱往。囑曰：「脫敗則喪氣出耳。倘有萬分
一鶉鬥勝，王必欲市之，君勿應；如固強之，惟予首是瞻，待首肯而後應之。」王曰：
「諾。」至邸，則鶉人肩摩於墀下。頃之，王出御殿。左右宣言：「有願斗者上。」即有一
人把鶉趨而進。王命放鶉，客亦放。略一騰踔，客鶉已敗。王大笑。俄頃登而敗者數人。主
人曰：「可矣。」相將俱登。王相之，曰：「睛有怒脈，此健羽也，不可輕敵。」命取鐵喙
者當之。一再騰躍，而王鶉鎩羽。更選其良，再易再敗。王急命取宮中玉鶉。片時把出，素
羽如鷺，神駿不凡。王成意餒，跪而求罷，曰：「大王之鶉神物也，恐傷吾禽，喪吾業
矣。」王笑曰：「縱之，脫斗而死，當厚爾償。」成乃縱之。玉鶉直奔之。而玉鶉方來，則
伏如怒雞以待之。玉鶉健喙，則起如翔鶴以擊之。進退頡頏，相持約一伏時。玉鶉漸懈，而
其怒益烈，其斗益急。未幾，雪毛摧落，垂翅而逃。觀者千人，罔不歎羨。王乃索取而親把
之，自啄至爪，審週一過，問成曰：「鶉可貨否？」答曰：「小人無恆產，與相依為命，不
願售也。」王曰：「賜爾重值，中人之產可致。頗願之乎？」成俯思良久，曰：「本不樂
置；顧大王既愛好之，苟使小人得衣食業，又何求？」王問直，答以千金。王笑曰：「癡男
子！此何珍寶而千金直也？」成曰：「大王不以為寶，臣以為連城之璧不過也。」王曰：
「如何？」曰：「小人把向市中，日得數金，易升斗粟，一家十餘口食指無凍餒，是何寶如
之？」王曰：「予不相虧，便與二百金。」成搖首。又增百數。成目視主人，主人色不動，
乃曰：「承大王命，請減百價。」王曰：「休矣！誰肯以九百易一鶉者！」成囊鶉欲行。王
呼曰：「鶉人來，實給六百，肯則售，否則已耳。」成又目主人，主人仍自若。成心願盈
溢，惟恐失時，曰：「以此數售，心實怏怏。但交而不成，則獲戾滋大。無已，即如王
命。」王喜，即秤付之。成囊金拜賜而出。主人懟曰：「我言如何，子乃急自鬻也！再少靳
之，八百金在掌中矣。」成歸，擲金案上，請主人自取之，主人不受。又固讓之，乃盤計飯
直而受之。王治裝歸。至家，歷述所為，出金相慶。嫗命置良田三百畝，起屋作器，居然世
家。早起使成督耕、婦督織。稍隋輒訶之。夫婦相安，不敢有怨詞。過三年家益富，嫗辭欲
去。夫婦共挽之，至泣下。嫗亦遂止。旭旦候之，已杳然矣。異史氏曰：「富皆得於勤，此
獨得於惰，亦創聞也。不知一貧徹骨而至性不移，此天所以始棄之而終憐之也。懶中豈果有
富貴乎哉！」

青鳳

    太原耿氏，故大家，第宅弘闊。後凌夷，樓舍連亙，半曠廢之，因生怪異，堂門輒自開
掩，家人恆中夜駭嘩。耿患之，移居別墅，留一老翁門焉。由此荒落益甚，或聞笑語歌吹聲。
    耿有從子去病，狂放不羈，囑翁有所聞見，奔告之。至夜，見樓上燈光明滅，走報生。
生欲入覘其異，止之不聽。門戶素所習識，竟撥蒿蓬，曲折而入。登樓，初無少異。穿樓而
過，聞人語切切。潛窺之，見巨燭雙燒，其明如晝。一叟儒冠南面坐，一媼相對，俱年四十
余。東向一少年，可二十許。右一女郎，才及笄耳。酒胾滿案，圍坐笑語。生突入，笑呼
曰：「有不速之客一人來！」群驚奔匿。獨叟詫問：「誰何入人閨闥？」生曰：「此我家
也，君佔之。旨酒自飲，不邀主人，毋乃太吝？」叟審諦之，曰：「非主人也。」生曰：
「我狂生耿去病，主人之從子耳。」叟致敬曰：「久仰山鬥！」乃揖生入，便呼家人易饌，
生止之。叟乃酌客。生曰：「吾輩通家，座客無庸見避，還祈招飲。」叟呼：「孝兒！」俄
少年自外入。叟曰：「此豚兒也。」揖而坐，略審門閥。叟自言：「義君姓胡。」生素豪，
談論風生，孝兒亦倜儻，傾吐間，雅相愛悅。生二十一，長孝兒二歲，因弟之。叟曰：「聞
君祖纂《塗山外傳》，知之乎？」答曰：「知之。」叟曰：「我塗山氏之苗裔也。唐以後，
譜系猶能憶之；五代而上無傳焉。幸公子一垂教也。」生略述塗山女佐禹之功，粉飾多詞，
妙緒泉湧。叟大喜，謂子曰：「今幸得聞所未聞。公子亦非他人，可請阿母及青鳳來共聽
之，亦令知我祖德也。」孝兒入幃中。少時媼偕女郎出，審顧之，弱態生嬌，秋波流慧，人
間無其麗也。叟指媼曰：「此為老荊。」又指女郎：「此青鳳，鄙人之猶女也。頗慧，所聞
見輒記不忘，故喚令聽之。」生談竟而飲，瞻顧女郎，停睇不轉。女覺之，俯其首。生隱躡
蓮鉤，女急斂足，亦無慍怒。生神志飛揚，不能自主，拍案曰：「得婦如此，南面王不易
也！」媼見生漸醉益狂，與女俱去。生失望，乃辭叟出。而心縈縈，不能忘情於青鳳也。
    至夜復往，則蘭麝猶芳，凝待終宵，寂無聲咳。歸與妻謀，欲攜家而居之，冀得一遇。
妻不從。生乃自往，讀於樓下。夜方憑幾，一鬼披髮入，面黑如漆，張目視生。生笑，拈指
研墨自塗，灼灼然相與對視，鬼慚而去。次夜更深，滅燭欲寢，聞樓後發扃，辟之閛然。急
起窺覘，則扉半啟。俄聞履聲細碎，有燭光自房中出。視之，則青鳳也。驟見生，駭而卻
退，遽闔雙扉。生長跪而致詞曰：「小生不避險惡，實以卿故。幸無他人，得一握手為笑，
死不憾耳。」女遙語曰：「惓惓深情，妾豈不知？但吾叔閨訓嚴謹，不敢奉命。」生固哀
之，曰：「亦不敢望肌膚之親，但一見顏色足矣。」女似肯可，啟關出，捉其臂而曳之。生
狂喜，相將入樓下，擁而加諸膝。女曰：「幸有夙分，過此一夕，即相思無益矣。」問：
「何故？」曰：「阿叔畏君狂，故化厲鬼以相嚇，而君不動也。今已卜居他所，一家皆移什
物赴新居，而妾留守，明日即發矣。」言已欲去，云：「恐叔歸。」生強止之，欲與為歡。
方持論間，叟掩入。女羞懼無以自容，挽手依床，拈帶不語。叟怒曰：「賤輩辱我門戶！不
速去，鞭撻且從其後！」女低頭急去，叟亦出。生尾而聽之，訶詬萬端，聞青鳳嚶嚶啜泣。
生心意如割，大聲曰：「罪在小生，與青鳳何與！倘宥青鳳，刀鋸鈇鉞，願身受之！」良久
寂然，乃歸寢。自此第內絕不復聲息矣。生叔聞而奇之，願售以居，不較直。生喜，攜家口
而遷焉。居逾年甚適，而未嘗須臾忘青鳳也。
    會清明上墓歸，見小狐二，為犬逼逐。其一投荒竄去；一則皇急道上，望見生，依依哀
啼，葛耳輯首，似乞其援。生憐之，啟裳衿提抱以歸。閉門，置床上，則青鳳也。大喜，慰
問。女曰：「適與婢子戲，遘此大厄。脫非郎君，必葬犬腹。望無以非類見憎。」生曰：
「日切懷思，繫於魂夢。見卿如得異寶，何憎之雲！」女曰：「此天數也，不因顛覆，何得
相從？然幸矣，婢子必言妾已死，可與君堅永約耳。」生喜，另舍居之。
    積二年餘，生方夜讀，孝兒忽入。生輟讀，訝詰所來，孝兒伏地愴然曰：「家君有橫
難，非君莫救。將自詣懇，恐不見納，故以某來。」問：「何事？」曰：「公子識莫三郎
否？」曰：「此吾年家子也。」孝兒曰：「明日將過，倘攜有獵狐，望君留之也。」生曰：
「樓下之羞，耿耿在念，他事不敢預聞。必欲僕效綿薄，非青鳳來不可！」孝兒零涕曰：
「鳳妹已野死三年矣。」生拂衣曰：「既爾，則恨滋深耳！」執卷高吟，殊不顧瞻。孝兒
起，哭失聲，掩面而去。生如青鳳所，告以故。女失色曰：「果救之否？」曰：「救則救
之。適不之諾者，亦聊以報前橫耳。」女乃喜曰：「妾少孤，依叔成立。昔雖獲罪，乃家范
應爾。」生曰：「誠然，但使人不能無介介耳。卿果死，定不相援。」女笑曰：「忍哉！」
次日，莫三郎果至，鏤膺虎皆，僕從甚赫。生門逆之。見獲禽甚多，中一黑狐，血殷毛革。
撫之皮肉猶溫。便托裘敝，乞得綴補。莫慨然解贈，生即付青鳳，乃與客飲。客既去，女抱
狐於懷，三日而蘇，展轉復化為叟。舉目見鳳，疑非人間。女歷言其情。叟乃下拜，慚謝前
愆，喜顧女曰：「我固謂汝不死，今果然矣。」女謂生曰：「君如念妾，還祈以樓宅相假，
使妾得以申返哺之私。」生諾之。叟赧然謝別而去，入夜果舉家來，由此如家人父子，無復
猜忌矣。生齋居，孝兒時共談宴。生嫡出子漸長，遂使傅之，蓋循循善教，有師範焉。

畫皮

    太原王生早行，遇一女郎，抱襆獨奔，甚艱於步，急走趁之，乃二八姝麗。心相愛樂，問：「何夙夜踽踽獨行？」女曰：「行道之人，不能解愁憂，何勞相問。」生曰：「卿何愁憂？或可效力不辭也。」女黯然曰：「父母貪賂，鬻妾朱門。嫡妒甚，朝詈而夕楚辱之，所弗堪也，將遠遁耳。」問：「何之？」曰：「在亡之人，烏有定所。」生言：「敝廬不遠，即煩枉顧。」女喜從之。生代攜襆物，導與同歸。女顧室無人，問：「君何無家口？」答云：「齋耳。」女曰：「此所良佳。如憐妾而活之，須秘密勿洩。」生諾之。乃與寢合。使匿密室，過數日而人不知也。生微告妻。妻陳，疑為大家媵妾，勸遣之，生不聽。偶適市，遇一道士，顧生而愕。問：「何所遇？」答言：「無之。」道士曰：「君身邪氣縈繞，何言無？」生又力白。道士乃去，曰：「惑哉！」世固有死將臨而不悟者！」生以其言異，頗疑女。轉思明明麗人，何至為妖，意道士借魘禳以獵食者。無何，至齋門，門內杜不得入，心疑所作，乃逾垝坦，則室門已閉。躡足而窗窺之，見一獰鬼，面翠色，齒巉巉如鋸，鋪人皮於榻上，執彩筆而繪之。已而擲筆，舉皮如振衣狀，披於身，遂化為女子。睹此狀，大懼，獸伏而出。急追道士，不知所往。遍跡之，遇於野，長跪求救，請遣除之。道士曰：「此物亦良苦，甫能覓代者，予亦不忍傷其生。」乃以蠅拂授生，令掛寢門。臨別約會於青帝廟。生歸，不敢入齋，乃寢內室，懸拂焉。一更許，聞門外戢戢有聲，自不敢窺，使妻窺之。但見女子來，望拂子不敢進，立而切齒，良久乃去。少時復來，罵曰：「道士嚇我，終不然，寧入口而吐之耶！」取拂碎之，壞寢門而入，逕登生床，裂生腹，掬生心而去。妻號。婢入燭之，生已死，腔血狼藉。陳駭涕不敢聲。
    明日使弟二郎奔告道士。道士怒曰：「我固憐之，鬼子乃敢爾！」即從生弟來。女子已失所在。既而仰首四望，曰：「幸遁未遠。」問：「南院誰家？」二郎曰：「小生所捨也。」道士曰：「現在君所。」二郎愕然，以為未有。道士問曰：「曾否有不識者一人來？」答曰：「僕早赴青帝廟，良不知，當歸問之。」去少頃而返，曰：「果有之，晨間一嫗來，欲傭為僕家操作，室人止之，尚在也。」道士曰：「即是物矣。」遂與俱往。仗木劍立庭心，呼曰：「孽鬼！償我拂子來！」嫗在室，惶遽無色，出門欲遁，道士逐擊之。嫗僕，人皮劃然而脫，化為厲鬼，臥嗥如豬。道士以木劍梟其首。身變作濃煙，匝地作堆。道士出一葫蘆，拔其塞，置煙中，飀飀然如口吸氣，瞬息煙盡。道士塞口入囊。共視人皮，眉目手足，無不備具。道士卷之，如卷畫軸聲，亦囊之，乃別欲去。
    陳氏拜迎於門，哭求回生之法。道士謝不能。陳益悲，伏地不起。道士沉思曰：「我術淺，誠不能起死。我指一人或能之。」問：「何人？」曰：「市上有瘋者，時臥糞土中，試叩而哀之。倘狂辱夫人，夫人勿怒也。」二郎亦習知之，乃別道士，與嫂俱往。見乞人顛歌道上，鼻涕三尺，穢不可近。陳膝行而前。乞人笑曰：「佳人愛我乎？」陳告以故。又大笑曰：「人盡夫也，活之何為！」陳固哀之。乃曰：「異哉！人死而乞活於我，我閻羅耶？」怒以杖擊陳，陳忍痛受之。市人漸集如堵。乞人咯痰唾盈把，舉向陳吻曰：「食之！」陳紅漲於面，有難色；既思道士之囑，遂強啖焉。覺入喉中，硬如團絮，格格而下，停結胸間。乞人大笑曰：「佳人愛我哉！」遂起，行已不顧。尾之，入於廟中。迫而求之，不知所在，前後冥搜，殊無端兆，慚恨而歸。既悼夫亡之慘，又悔食唾之羞，俯仰哀啼，但願即死。方欲展血斂屍，家人佇望，無敢近者。陳抱屍收腸，且理且哭。哭極聲嘶，頓欲嘔，覺鬲中結物，突奔而出，不及回首，已落腔中。驚而視之，乃人心也，在腔中突突猶躍，熱氣騰蒸如煙然。大異之。急以兩手合腔，極力抱擠。少懈，則氣氤氳自縫中出，乃裂綹帛急束之。以手撫屍，漸溫，覆以衾裯。中夜啟視，有鼻息矣。天明竟活。為言：「恍惚若夢，但覺腹隱痛耳。」視破處，痂結如錢，尋愈。異史氏曰：「愚哉世人！明明妖也而以為美。迷哉愚人！明明忠也而以為妄。然愛人之色而漁之，妻亦將食人之唾而甘之矣。天道好還，但愚而迷者不悟耳。哀哉！」

賈兒

    楚客有賈於外者。婦獨居，夢與人交，醒而捫之，小丈夫也。察其情與人異，知為狐，
未幾下床去，門未開而已逝矣。入暮，邀皰媼伴焉。有子十歲，素別榻臥，亦招與俱。夜既
深，媼、兒皆寐，狐復來，婦喃喃如夢語。媼覺呼之，狐遂去。自是，身忽忽若有亡。至夜
遂不敢息燭，戒子勿熟。夜闌，兒及媼倚壁少寐，既醒，失婦，意其出遺，久待不至，始
疑。媼懼不敢往覓。兒執火遍照之，至他室，則母裸臥其中。近扶之，亦不羞縮。自是遂
狂，歌哭叫詈，日萬狀。夜厭與人居，另榻寢，兒、媼亦遣去。兒每聞母笑語，輒起火之。
母反怒訶兒，兒亦不為意，因共壯兒膽。然嬉戲無節，日效杇者以磚石疊窗上，止之不聽。
或去其一石，則滾地作嬌啼，人無敢氣觸之。過數日，兩窗盡塞無少明，已，乃合泥塗壁
孔，終日營營，不憚其勞。塗已，無所作，遂把廚刀霍霍磨之。見者皆憎其頑，不以人齒。
兒宵分隱刀於懷，以瓢覆燈，伺母囈語，急啟燈，杜門聲喊。久之無異，乃離門揚言詐作欲
搜狀。欻有一物如狸，突奔門隙。急擊之，僅斷其尾，約二寸許，濕血猶滴。初，挑燈起，
母便詬罵，兒若弗聞。擊之不中，懊恨而寢。自念雖不即戮，可以幸其不來。及明，視血跡
逾垣而去。跡之，入何氏園中。至夜果絕，兒竊喜；但母癡臥如死。
    未幾賈人歸，就榻問訊。婦謾罵，視若仇。兒以狀對，翁驚，延醫藥之，婦瀉藥詬罵。
潛以藥入湯水雜飲之，數日漸安。父子俱喜，一夜睡醒，失婦所在，父子又覓得於別室。由
是復顛，不欲與夫同室處，向夕竟奔他室。挽之，罵益甚。翁無策，盡扃他扉。婦奔去，則
門自辟，翁患之，驅禳備至，殊無少驗。
    兒薄暮潛入何氏園，伏莽中，將以探狐所在。月初升，乍聞人語。暗撥蓬科，見二人來
飲，一長鬣奴捧壺，衣老棕色。語俱細隱，不甚可辨。移時聞一人曰：「明日可取白酒一瓶
來。」頃之俱去，惟長鬣獨留，脫衣臥石上。審顧之，四肢皆如人，但尾垂後部，兒欲歸，
恐狐覺，遂終夜伏。未明又聞二人以次復來，噥噥入竹叢中。兒乃歸。翁問所往，答：「宿
阿伯家。」適從父入市，見帽肆掛狐尾，乞翁市之。翁不顧，兒牽父衣嬌聒之。翁不忍過
拂，市焉。父貿易廛中，兒戲弄其側，乘父他顧盜錢去，沽白酒寄肆廊。有舅氏城居，素業
獵，兒奔其家。舅他出。妗詰母疾，答云：「連日稍可。又以耗子嚙衣，怒涕不解，故遣我
乞獵藥耳。」妗檢櫃，出錢許裹付兒。兒少之。妗欲作湯餅啖兒。兒覷室無人，自發藥裹，
竊盈掬而懷之。乃趨告妗，俾勿舉火，」父待市中，不遑食也」。遂去，隱以藥置酒中，遨
游市上，抵暮方歸。父問所在，托在舅家。
    兒自是日游廛肆間。一日見長鬣雜在人中。兒審之確，陰綴系之。漸與語，詰其裡居，
答言：「北村。」亦詢兒，兒偽云：「山洞。」長鬣怪其洞居。兒笑曰：「我世居洞府，君
固否耶？」其人益驚，便詰姓氏。兒曰：「我胡氏子。曾在何處，見君從兩郎，顧忘之
耶？」其人熟審之，若信若疑。兒微啟下裳，少少露其假尾，曰：「我輩混跡人中，但此物
猶在，為可恨耳。」其人問：「在市欲何為？」兒曰：「父遣我沽。」其人亦以沽告。兒
問：「沽未？」曰：「吾儕多貧，故常竊時多。」兒曰：「此役亦良苦，耽驚憂。」其人
曰：「受主人遣，不得不爾。」因問：「主人伊誰？」曰：「即曩所見兩郎兄弟也。一私北
郭王氏婦，一宿東村某翁家。翁家兒大惡，被斷尾，十日始瘥，今復往矣。」言已欲別，
曰：「勿誤我事。」兒曰：「竊之難，不若沽之易。我先沽寄廊下，敬以相贈。我囊中尚有
餘錢，不愁沽也。」其人愧無以報。兒曰：「我本同類，何靳些須？暇時，尚當與君痛飲
耳。」遂與俱去，取酒授之，乃歸。
    至夜，母竟安寢不復奔。心知有異，告父同往驗之，則兩狐斃於亭上，一狐死於草中，
喙津津尚有血出。酒瓶猶在，持而搖之，未盡也。父驚問：「何不早告？」兒曰：「此物最
靈，一洩則彼知之。」翁喜曰：「我兒討狐之陳平也。」於是父子荷狐歸。見一狐禿半尾，
刀痕儼然。自是遂安。而婦瘠殊甚，心漸明瞭，但益之嗽，嘔痰數升，尋愈。北郭王氏婦，
向祟於狐，至是問之，則狐絕而病亦愈。翁由此奇兒，教之騎射。後貴至總戎。

蛇癖

    王蒲令之僕呂奉寧，性嗜蛇。每得小蛇，則全吞之如啖蔥狀；大者以刀寸寸斷之，始掬
以食。嚼之錚錚，血水沾頤。且善嗅，嘗隔牆聞蛇香，急奔牆外，果得蛇盈尺。時無佩刀，
先嚙其頭，尾尚蜿蜒於口際。

卷二 
金世成 董生 齕石 廟鬼 陸判 嬰寧 聶小倩 義鼠 地震 海公子 丁前溪 海大魚 
張老相公 水莽草 造畜 鳳陽士人 耿十八 珠兒 小官人 胡四姐 祝翁 獵婆龍 某公 快刀 
俠女 酒友 蓮香 阿寶 九山王 遵化署狐 張誠 汾州狐 巧娘 吳令 口技 狐聯 
灘水狐 紅玉 龍 林四娘 

金世成

    金世成，長山人，素不檢。忽出家作頭陀，類顛，啖不潔以為美。犬羊遺穢於前，輒伏
啖之。自號為佛。愚民婦異其所為，執弟子禮者以萬千計。金訶使食矢，無敢違者。創殿
閣，所費不貲，人鹹樂輸之。邑令南公惡其怪，執而笞之，使修聖廟。門人競相告曰：「佛
遭難！」爭募救之。宮殿旬月而成，其金錢之集，尤捷於酷吏之追呼也。
    異史氏曰：「予聞金道人，人皆就其名而呼之，謂為『今世成佛』。品至啖穢，極矣。
笞之不足辱，罰之適有濟，南令公處法何良也！然學宮圮而煩妖道，亦士大夫之羞矣。」

董生

    董生字遐思，青州之西鄙人。冬月薄暮，展被於榻而熾炭焉。方將篝燈，適友人招飲，
遂扃戶去。至友人所，坐有醫人，善太素脈，遍診諸客。末顧王生九思及董曰：「余閱人多
矣，脈之奇無如兩君者，貴脈而有賤兆，壽脈而有促征，此非鄙人所敢知也。然而董君實
甚。」共驚問之。曰：「某至此亦窮於術，未敢臆決，願兩君自慎之。」二人初聞甚駭，既
以模稜語，置不為意。
    半夜董歸，見齋門虛掩，大疑。醺中自憶，必去時忙促，故忘扃鍵。入室未遑爇火，先
以手入衾中探其溫否。才一探入，膩有臥人，大驚，斂手。急火之，竟為姝麗，韶顏稚齒，
神仙不殊。狂喜，戲探下體，則毛尾修然。大懼，欲遁。女已醒，出手捉生臂，問：「君何
往？」董益懼，戰慄哀求，願乞憐恕。女笑曰：「何所見而畏我？」董曰：「我不畏首而畏
尾。」女又笑曰：「君誤矣。尾於何有？」引董手，強使復探則髀肉如脂，尻骨童童。笑
曰：「何如？醉態朦朧，不知伊何，遂誣人若此。」董固喜其麗，至此益惑，反自咎適然之
錯，然疑其所來無因。女曰：「君不憶東鄰之黃發女乎？屈指移居者已十年矣。爾時我未
笄：君垂髫也。」董恍然曰：「卿周氏之阿瑣耶？」女曰：「是矣。」董曰：「卿言之，我
彷彿憶之。十年不見。遂苗條如此。然何遽能來？」女曰：「妾適癡郎四五年，翁姑相繼
逝，又不幸為文君。剩妾一身，煢無所依。憶孩時相識者惟君，故來相見就。入門已暮，邀
飲者適至，遂潛隱以待君歸。待之既久，足冰肌粟，故借被以自溫耳，幸勿見疑。」董喜，
解衣共寢，意殊自得。月餘漸羸瘦，家人怪問，輒言不自知。久之，面目益支離，乃懼，復
造善脈者診之。醫曰：「此妖脈也。前日之死征驗矣，疾不可為也。」董大哭不去，醫不得
已，為之針手灸臍，而贈以藥。囑曰：「如有所遇，力絕之。」董亦自危。既歸，女笑要
之。怫然曰：「勿復相糾纏，我行且死！」走不顧。女大慚，亦怒曰：「汝尚欲生耶！」至
夜，董服藥獨寢，甫交睫，夢與女交，醒已遺矣。益恐，移寢於內，妻、子夾守之。夢如
故，窺女子已失所在。積數日，董吐血鬥余而死。
    王九思在齋中，見一女子來，悅其美而私之。詰所自，曰：「妾遐思之鄰也。渠舊與妾
善，不意為狐惑而死。此輩妖氣可畏，讀書人宜慎相防。」王益佩之，遂相歡待。居數日，
迷惘病瘠，忽夢董曰：「與君好者狐也。殺我矣，又欲殺我友。我已訴之冥府洩此幽憤。七
日之夜，當炷香室外，勿忘卻。」醒而異之。謂女曰：「我病甚，恐委溝壑，或勸勿室
也。」女曰：「命當壽，室亦生，不壽，勿室亦死也。」坐與調笑，王心不能自持，又亂
之，已而悔之，而不能絕。及暮插香戶上，女來拔棄之。夜又夢董來嚷其違囑。次夜暗囑家
人，俟寢後潛炷香室外。女在榻上忽驚曰：「又置香也。」王言不知。女急起得香，又折滅
之。入曰：「誰教君為此者？」王曰：「或室人憂病，聽巫家厭禳耳。」女彷徨不樂。家人
潛窺香滅，又炷之。女忽歎曰：「君福澤良厚。我誤害遐思而奔子，誠我之過，我將與彼就
質於冥曹。君如不忘夙好，勿壞我皮囊也。」逡巡下榻，仆地而死。燭之，狐也。猶恐其
活，遽呼家人，剝其革而懸焉。王病甚，見狐來曰：「我訴諸法曹。法曹謂董君見色而動，
死當其罪；但咎我不當惑人，追金丹去，復令還生。皮囊何在？」曰：「家人不知，已脫之
矣。」狐慘然曰：「余殺人多矣。今死已晚，然忍哉君乎！」恨恨而去。王病幾危，半年乃
瘥。

齕石

    新城王欽文太翁家有圉人王姓，初入勞山學道，久之不火食，惟啖松子及白石。遍體生
毛。既數年，念母老歸里，漸復火食，猶啖石如故。向日視之，即知石之甘苦酸鹹，如啖芋
然。母死，復入山，今又十七八年矣。

廟鬼

    新城諸生王啟後者，方伯中宇公象坤曾孫。見一婦人入室，貌肥黑不揚。笑近坐榻，意
甚褻。王拒之，不去。由此坐臥輒見之，而意堅定，終不搖。婦怒，批其頰有聲，而亦不甚
痛。婦以帶懸樑上，捽與並縊。王不覺自投梁下，引頸作縊狀。人見其足離地，挺然立當
中，即亦不能死。自是病顛，忽曰：「彼將與我投河矣。」望河狂奔，曳之乃止。如此百
端，日常數作，術藥罔效。一日忽見有武士綰鎖而入，怒叱曰：「樸誠者汝何敢擾！」即縶
婦項，自欞中出。才至窗外，婦不復人形，目電閃，口血赤如盆。憶城隍廟中有泥鬼四，絕
類其一焉。於是病若失。

陸判

    陵陽朱爾旦，字小明，性豪放，然素鈍，學雖篤，尚未知名。一日文社眾飲，或戲之
云：「君有豪名，能深夜負十王殿左廊下判官來。眾當醵作筵。」蓋陵陽有十王殿，神鬼皆
木雕，妝飾如生。東廡有立判，綠面赤須，貌尤獰惡。或夜聞兩廊下拷訊聲，入者毛皆森
豎，故眾以此難朱。朱笑起，逕去。居無何，門外大呼曰：「我請髯宗師至矣！」眾起。俄
負判入，置几上，奉觴酹之三。眾睹之，瑟縮不安於坐，仍請負去。朱又把酒灌地，祝曰：
「門生狂率不文，大宗師諒不為怪。荒舍匪遙，合乘興來覓飲，幸勿為畛畦。」乃負之去。
次日眾果招飲，抵暮半醉而歸，興未闌，挑燈獨酌。忽
    有人搴簾入，視之，則判官也。起曰：「噫，吾殆將死矣！前夕冒瀆，今來加斧鑕
耶？」判啟濃髯微笑曰：「非也。昨蒙高義相訂，夜偶暇，敬踐達人之約。」朱大悅，牽衣
促坐，自起滌器爇火。判曰：「天道溫和，可以冷飲。」朱如命，置瓶案上。奔告家人治餚
果，妻聞大駭，戒勿出。朱不聽，立俟治具以出。易盞交酬，始詢姓氏。曰：「我陸姓，無
名字。」與談典故，應答如響。問：「知制藝否？」曰：「妍媸亦頗辨之。陰司誦讀，與陽
世亦略同。」陸豪飲，一舉十觥。朱因竟日飲，遂不覺玉山傾頹，伏幾醺睡。比醒，則殘燭
昏黃，鬼客已去。自是三兩日輒一來，情益洽，時抵足臥。朱獻窗稿，陸輒紅勒之，都言不
佳。一夜朱醉先寢，陸猶自酌。忽醉夢中，髒腹微痛。醒而視之，則陸危坐床前，破腔出腸
胃，條條整理。愕曰：「夙無仇怨，何以見殺？」陸笑云：「勿懼！我與君易慧心耳。」從
容納腸已，復合之，末以裹足布束朱腰。作用畢，視榻上亦無血跡，腹間覺少麻木。見陸置
肉塊几上，問之。曰：「此君心也。作文不快，知君之毛竅塞耳。適在冥間，於千萬心中，
揀得佳者一枚，為君易之，留此以補缺數。」乃起，掩扉去。天明解視，則創縫已合，有線
而赤者存焉。自是文思大進，過眼不忘。數日又出稿示陸，陸曰：「可矣。但君福薄，不能
大顯貴，鄉、科而已。」問：「何時？」曰：「今歲必魁。」未幾，科試冠軍，秋闈果中魁
元。同社中諸生素揶揄之，及見闈墨，相視而驚，細詢始知其異。共求朱先容，願納交陸。
陸諾之。眾大設以待之。更初陸至，赤髯生動，目炯炯如電。眾茫乎無色，齒欲相擊，漸引
去。
    朱乃攜陸歸飲，既醺，朱曰：「湔腸伐胃，受賜已多。尚有一事相煩，不知可否？」陸
便請命。朱曰：「心腸可易，面目想亦可更。予結髮人，下體頗亦不惡，但面目不甚佳麗。
欲煩君刀斧，如何？」陸笑曰：「諾！容徐以圖之。」過數日，半夜來叩門。朱急起延入，
燭之，見襟裹一物。詰之，曰：「君曩所囑，向艱物色。適得美人首，敬報君命。」朱撥
視，頸血猶濕。陸力促急入，勿驚禽犬。朱慮門戶夜扃。陸至，以手推扉，扉自開。引至臥
室，見夫人側身眠。陸以頭授朱抱之，自於靴中出白刃如匕首，按夫人項，著力如切腐狀，
迎刃而解，首落枕畔。急於朱懷取美人首合項上，詳審端正，而後按捺。已而移枕塞肩際，
命朱瘞首靜所，乃去。朱妻醒覺頸間微麻，面頰甲錯，搓之得血片。甚駭，呼婢汲盥。婢見
面血狼藉，驚絕，濯之盆水盡赤。舉手則面目全非，又駭極。夫人引鏡自照，錯愕不能自
解，朱入告之。因反覆細視，則長眉掩鬢，笑靨承顴，畫中人也。解領驗之，有紅線一周，
上下肉色，判然而異。
    先是，吳侍御有女甚美，未嫁而喪二夫，故十九猶未醮也。上元游十王殿時，遊人甚
雜，內有無賴賊窺而艷之，遂陰訪居裡，乘夜梯入，穴寢門，殺一婢於床下，逼女與淫，女
力拒聲喊，賊怒而殺之。吳夫人微聞鬧聲，叫婢往視，見屍駭絕。舉家盡起，停屍堂上，置
首項側，一門啼號，紛騰終夜。詰旦啟衾，則身在而失其首。遍撻諸婢，謂所守不堅，致葬
犬腹。侍御告郡，郡嚴限捕賊，三月而罪人弗得。漸有以朱家換頭之異聞吳公者。吳疑之，
遣媼探諸其家。入見夫人，駭走以告吳公。公視女屍故存，驚疑無以自決。猜朱以左道殺
女，往詰朱。朱曰：「室人夢易其首，實不解其何故？謂僕殺之則冤也。」吳不信，訟之。
收家人鞠之，一如主言，郡守不能決。朱歸，求計於陸。陸曰：「不難，當使伊女自言
之。」吳夜夢女曰：「兒為蘇溪楊大年所殺，無與朱孝廉。彼不艷其妻，陸判官取兒首與之
易之，是兒身死而頭生也。願勿相仇。」醒告夫人，所夢同。乃言於官。問之果有楊大年。
執而械之，遂伏其罪。吳乃詣朱，請見夫人，由此為翁婿。乃以朱妻首合女屍而葬焉。
    朱三入禮闈，皆以場規被放，於是灰心仕進。積三十年，一夕陸告曰：「君壽不永
矣。」問其期，對以五日。「能相救否？」曰：「惟天所命，人何能私？且自達人觀之，生
死一耳，何必生之為樂，死之為悲？」朱以為然，即製衣衾棺槨。既竟，盛服而沒。翌日夫
人方扶柩哭，朱忽冉冉自外至。夫人懼。朱曰：「我誠鬼，不異生時。慮爾寡母孤兒，殊戀
戀耳。」夫人大慟，涕垂膺，朱依依慰解之。夫人曰：「古有還魂之說，君既有靈，何不再
生？」朱曰：「天數不可違也。」問：「在陰司作何務？」曰：「陸判薦我督案務，受有官
爵，亦無所苦。」夫人欲再語，朱曰：「陸判與我同來，可設酒饌。」趨而出。夫人依言營
備。但聞室中笑語，亮氣高聲，宛若生前。半夜窺之，窅然已逝。
    自是三數日輒一來，時而留宿繾綣，家中事就便經紀。子瑋方五歲，來輒捉抱，至七八
歲，則燈下教讀。子亦慧，九歲能文，十五入邑庠，竟不知無父也。從此來漸疏，日月至焉
而已。又一夕來謂夫人曰：「今與卿永訣矣。」問：「何往？」曰：「承帝命為太華卿，行
將遠赴，事煩途隔，故不能來。」母子持之哭，曰：「勿爾！兒已成立，家計尚可存活，豈
有百歲不拆之鸞鳳耶！」顧子曰：「好為人，勿墮父業。十年後一相見耳。」逕出門去，於
是遂絕。
    後瑋二十五舉進士，官行人。奉命祭西嶽道經華陰，忽有輿從羽葆馳沖鹵薄。訝之。審
視車中人，其父也，下車哭伏道左。父停輿曰：「官聲好，我瞑目矣。」瑋伏不起。朱促輿
行，火馳不顧。去數步回望，解佩刀遣人持贈。遙語曰：「佩之則貴。」瑋欲追從，見輿馬
人從飄忽若風，瞬息不見。痛恨良久。抽刀視之，制極精工，鐫字一行，曰：「膽欲大而心
欲小，智欲圓而行欲方。」瑋後官至司馬。生五子，曰沉，曰潛，曰沕，曰渾，曰深。一夕
夢父曰：「佩刀宜贈渾也。」從之。渾仕為總憲，有政聲。
    異史氏曰：「斷鶴續鳧，矯作者妄。移花接木，創始者奇。而況加鑿削於心肝，施刀錐
於頸項者哉？陸公者，可謂媸皮裹妍骨矣。明季至今，為歲不遠，陵陽陸公猶存乎？尚有靈
焉否也？為之執鞭，所忻慕焉。」

嬰寧

    王子服，莒之羅店人，早孤，絕慧，十四入泮。母最愛之，尋常不令游郊野。聘蕭氏，
未嫁而夭，故求凰未就也。
    會上元，有舅氏子吳生邀同眺矚，方至村外，舅家僕來招吳去。生見游女如雲，乘興獨
游。有女郎攜婢，拈梅花一枝，容華絕代，笑容可掬。生注目不移，竟忘顧忌。女過去數
武，顧婢子笑曰：「個兒郎目灼灼似賊！」遺花地上，笑語自去。生拾花悵然，神魂喪失，
怏怏遂返。至家，藏花枕底，垂頭而睡，不語亦不食。母憂之，醮禳益劇，肌革銳減。醫師
診視，投劑發表，忽忽若迷。母撫問所由，默然不答。適吳生來，囑秘詰之。吳至榻前，生
見之淚下，吳就榻慰解，漸致研詰，生具吐其實，且求謀畫。吳笑曰：「君意亦癡！此願有
何難遂？當代訪之。徒步於野，必非世家，如其未字，事固諧矣，不然，拚以重賂，計必允
遂。但得痊瘳，成事在我。」生聞之不覺解頤。吳出告母，物色女子居裡。而探訪既窮，並
無蹤跡。母大憂，無所為計。然自吳去後，顏頓開，食亦略進。數日吳復來，生問所謀。吳
紿之曰：「已得之矣。我以為誰何人，乃我姑之女，即君姨妹，今尚待聘。雖內戚有婚姻之
嫌，實告之無不諧者。」生喜溢眉宇，問：「居何裡？」吳詭曰：「西南山中，去此可三十
餘裡。」生又囑再四，吳銳身自任而去。
    生由是飲食漸加，日就平復。探視枕底，花雖枯，未便彫落，凝思把玩，如見其人。怪
吳不至，折柬招之，吳支托不肯赴招。生恚怒，悒悒不歡。母慮其復病，急為議姻，略與商
榷，輒搖首不願，惟日盼吳。吳迄無耗，益怨恨之。轉思三十里非遙，何必仰息他人？懷梅
袖中，負氣自往，而家人不知也。伶仃獨步，無可問程，但望南山行去。約三十餘里，亂山
合沓，空翠爽肌、寂無人行，止有鳥道。遙望谷底叢花亂樹中，隱隱有小裡落。下山入村，
見捨宇無多，皆茅屋，而意甚修雅。北向一家，門前皆絲柳，牆內桃杏尤繁，間以修竹，野
鳥格磔其中。意其園亭，不敢遽入。回顧對戶，有巨石滑潔，因坐少憩。俄聞牆內有女子長
呼：「小榮！」其聲嬌細。方佇聽間，一女郎由東而西，執杏花一朵，俯首自簪；舉頭見
生，遂不復簪，含笑拈花而入。審視之，即上元途中所遇也。心驟喜，但念無以階進。欲呼
姨氏，顧從無還往，懼有訛誤。門內無人可問，坐臥徘徊，自朝至於日昃，盈盈望斷，並忘
飢渴。時見女子露半面來窺，似訝其不去者。忽一老媼扶杖出，顧生曰：「何處郎君，聞自
辰刻來，以至於今。意將何為？得勿饑也？」生急起揖之，答云：「將以探親。」媼聾聵不
聞。又大言之。乃問：「貴戚何姓？」生不能答。媼笑曰：「奇哉！姓名尚自不知，何親可
探？我視郎君亦書癡耳。不如從我來，啖以粗糲，家有短榻可臥。待明朝歸，詢知姓氏，再
來探訪。」生方腹餒思啖，又從此漸近麗人，大喜。從媼入，見門內白石砌路，夾道紅花片
片墜階上，曲折而西，又啟一關，豆棚花架滿庭中。肅客入捨，粉壁光如明鏡，窗外海棠枝
朵，探入室中，裀藉几榻，罔不潔澤。甫坐，即有人自窗外隱約相窺。媼喚：「小榮！可速
作黍。」外有婢子嗷聲而應。坐次，具展宗閥。媼曰：「郎君外祖，莫姓吳否？」曰：
「然。」媼驚曰：「是吾甥也！尊堂，我妹子。年來以家屢貧，又無三尺之男，遂至音問梗
塞。甥長成如許，尚不相識。」生曰：「此來即為姨也，匆遽遂忘姓氏。」媼曰：「老身秦
姓，並無誕育，弱息亦為庶產。渠母改醮，遺我鞠養。頗亦不鈍，但少教訓，嬉不知愁。少
頃，使來拜識。」未幾婢子具飯，雛尾盈握。媼勸餐已，婢來斂具。媼曰：「喚寧姑來。」
婢應去。良久，聞戶外隱有笑聲。媼又喚曰：「嬰寧，汝姨兄在此。」戶外嗤嗤笑不已。婢
推之以入，猶掩其口，笑不可遏。媼逋目曰：「有客在，吒吒叱叱，是何景象？」女忍笑而
立，生揖之。媼曰：「此王郎，汝姨子。一家尚不相識，可笑人也。」生問：「妹子年幾何
矣？」媼未能解；生又言之。女復笑，不可仰視。媼謂生曰：「我言少教誨，此可見矣。年
已十六，呆癡如嬰兒。」生曰：「小於甥一歲。」曰：「阿甥已十七矣，得非庚午屬馬者
耶？」生首應之。又問：「甥婦阿誰？」答曰：「無之。」曰：「如甥才貌，何十七歲猶未
聘？嬰寧亦無姑家，極相匹敵。惜有內親之嫌。」生無語，目注嬰寧，不遑他瞬。婢向女小
語云：「目灼灼賊腔未改！」女又大笑，顧婢曰：「視碧桃開未？」遽起，以袖掩口，細碎
連步而出。至門外，笑聲始縱。媼亦起，喚婢襆被，為生安置。曰：「阿甥來不易，宜留三
五日，遲遲送汝歸。如嫌幽悶，捨後有小園，可供消遣；有書可讀。」次日至捨後，果有園
半畝，細草鋪氈，楊花糝徑。有草舍三楹，花木四合其所。穿花小步，聞樹頭蘇蘇有聲，仰
視，則嬰寧在上，見生來，狂笑欲墮。生曰：「勿爾，墮矣！」女且下且笑，不能自止。方
將及地，失手而墮，笑乃止。生扶之，陰捘其腕。女笑又作，倚樹不能行，良久乃罷。生俟
其笑歇，乃出袖中花示之。女接之，曰：「枯矣！何留之？」曰：「此上元妹子所遺，故存
之。」問：「存之何益？」曰：「以示相愛不忘。自上元相遇，凝思成病，自分化為異物；
不圖得見顏色，幸垂憐憫。」女曰：「此大細事，至戚何所靳惜？待郎行時，園中花，當喚
老奴來，折一巨捆負送之。」生曰：「妹子癡耶？」女曰：「何便是癡？」生曰：「我非愛
花，愛拈花之人耳。」女曰：「葭莩之情，愛何待言。」生曰：「我所為愛，非瓜葛之愛，
乃夫妻之愛。」女曰：「有以異乎？」曰：「夜共枕席耳。」女俯首思良久，曰：「我不慣
與生人睡。」語未已，婢潛至，生惶恐遁去。少時會母所，母問：「何往？」女答以園中共
話。媼曰：「飯熟已久，有何長言，周遮乃爾。」女曰：「大哥欲我共寢。」言未已，生大
窘，急目瞪之。女微笑而止。幸媼不聞，猶絮絮究詰。生急以他詞掩之，因小語責女。女
曰：「適此語不應說耶？」生曰：「此背人語。」女曰：「背他人，豈得背老母？且寢處亦
常事，何諱之？」生恨其癡，無術可悟之。
    食方竟，家人捉雙衛來尋生。先是，母待生久不歸，始疑。村中搜覓已遍，竟無蹤兆，
因往尋吳。吳憶曩言，因教於西南山村尋覓。凡歷數村，始至於此。生出門，適相值，便入
告媼，且請偕女同歸。媼喜曰：「我有志，匪伊朝夕。但殘軀不能遠涉，得甥攜妹子去，識
認阿姨，大好！」呼嬰寧，寧笑至。媼曰：「大哥欲同汝去，可裝束。」又餉家人酒食，始
送之出，曰：「姨家田產豐裕，能養冗人。到彼且勿歸，小學詩禮，亦好事翁姑。即煩阿姨
擇一良匹與汝。」二人遂發。至山坳回顧，猶依稀見媼倚門北望也。
    抵家，母睹姝麗，驚問為誰。生以姨妹對。母曰：「前吳郎與兒言者，詐也。我未有
姊，何以得甥？」問女，女曰：「我非母出。父為秦氏，沒時兒在褓中，不能記憶。」母
曰：「我一姊適秦氏良確。然殂謝已久，那得復存？」因審詰面龐、志贅，一一符合。又疑
曰：「是矣！然亡已多年，何得復存？」疑慮間，吳生至，女避入室。吳詢得故，惘然久
之，忽曰：「此女名嬰寧耶？」生然之。吳極稱怪事。問所自知，吳曰：「秦家姑去世後，
姑丈鰥居，祟於狐，病瘠死。狐生女名嬰寧，繃臥床上，家人皆見之。姑丈沒，狐猶時來。
後求天師符粘壁上，狐遂攜女去。將勿此耶？」彼此疑參，但聞室中嗤嗤，皆嬰寧笑聲。母
曰：「此女亦太憨。」吳生請面之。母入室，女猶濃笑不顧。母促令出，始極力忍笑，又面
壁移時方出。才一展拜。翻然遽入，放聲大笑。滿室婦女，為之粲然。
    吳請往覘其異，就便執柯。尋至村所，廬舍全無，山花零落而已。吳憶葬處彷彿不遠，
然墳□湮沒，莫可辨識，詫歎而返。母疑其為鬼，入告吳言，女略無駭意。又吊其無家，亦
殊無悲意，孜孜憨笑而已。眾莫之測，母令與少女同寢止，昧爽即來省問，操女紅糖巧絕
倫。但善笑，禁之亦不可止。然笑處嫣然，狂而不損其媚，人皆樂之。鄰女少婦，爭承迎
之。母擇吉為之合巹，而終恐為鬼物，竊於日中窺之，形影殊無少異。
    至日，使華裝行新婦禮，女笑極不能俯仰，遂罷。生以憨癡，恐洩漏房中隱事，而女殊
密秘，不肯道一語。每值母憂怒，女至一笑即解。奴婢小過，恐遭鞭楚，輒求詣母共話，罪
婢投見恆得免。而愛花成癖，物色遍戚黨；竊典金釵，購佳種，數月，階砌藩溷無非花者。
庭後有木香一架，故鄰西家，女每攀登其上，摘供簪玩。母時遇見輒訶之，女卒不改。一日
西人子見之，凝注傾倒。女不避而笑。西人子謂女意屬己，心益蕩。女指牆底笑而下，西人
子謂示約處，大悅。及昏而往，女果在焉，就而淫之，則陰如錐刺，痛徹於心，大號而踣。
細視非女，則一枯木臥牆邊，所接乃水淋竅也。鄰父聞聲，急奔研問，呻而不言；妻來，始
以實告。爇火燭窺，見中有巨蠍如小蟹然，翁碎木，捉殺之。負子至家，半夜尋卒。鄰人訟
生，訐發嬰寧妖異。邑宰素仰生才，稔知其篤行士，謂鄰翁訟誣，將杖責之，生為乞免，遂
釋而出。母謂女曰：「憨狂爾爾，早知過喜而伏憂也。邑令神明，幸不牽累。設鶻突官宰，
必逮婦女質公堂，我兒何顏見戚里？」女正色，矢不復笑。母曰：「人罔不笑，但須有
時。」而女由是竟不復笑，雖故逗之亦終不笑，然竟日未嘗有戚容。
    一夕，對生零涕。異之。女哽咽曰：「曩以相從日淺，言之恐致駭怪。今日察姑及郎，
皆過愛無有異心，直告或無妨乎？妾本狐產。母臨去，以妾托鬼母，相依十餘年，始有今
日。妾又無兄弟，所恃者惟君。老母岑寂山阿，無人憐而合厝之，九泉輒為悼恨。君倘不惜
煩費，使地下人消此怨恫，庶養女者不忍溺棄。」生諾之，然慮墳塚迷於荒草。女言無慮。
刻日夫婦輿櫬而往。女於荒煙錯楚中，指示墓處，果得媼屍，膚革猶存。女撫哭哀痛。舁
歸，尋秦氏墓合葬焉。是夜生夢媼來稱謝，寤而述之。女曰：「妾夜見之，囑勿驚郎君
耳。」生恨不邀留。女曰：「彼鬼也。生人多，陽氣勝，何能久居？」生問小榮，曰：「是
亦狐，最黠。狐母留以視妾，每攝餌相哺，故德之常不去心；昨問母，雲已嫁之。」由是歲
值寒食，夫婦登秦墓，拜掃無缺。女逾年生一子，在懷抱中，不畏生人，見人輒笑，亦大有
母風雲。
    異史氏曰：「觀其孜孜憨笑，似全無心肝者。而牆下惡作劇，其黠孰甚焉！至淒戀鬼
母，反笑為哭，我嬰寧何常憨耶。竊聞山中有草，名『笑矣乎』，嗅之則笑不可止。房中植
此一種，則合歡、忘憂，並無顏色矣。若解語花，正嫌其作態耳。」

聶小倩

    寧采臣，浙人，性慷爽，廉隅自重。每對人言：「生平無二色。」適赴金華，至北郭，
解裝蘭若。寺中殿塔壯麗，然蓬蒿沒人，似絕行蹤。東西僧捨，雙扉虛掩，惟南一小舍，扃
鍵如新。又顧殿東隅，修竹拱把，階下有巨池，野藕已花。意甚樂其幽杳。會學使案臨，城
捨價昂，思便留止，遂散步以待僧歸。日暮有士人來啟南扉，寧趨為禮，且告以意。士人
曰：「此間無房主，僕亦僑居。能甘荒落，旦暮惠教，幸甚！」寧喜，藉稿代床，支板作
幾，為久客計。是夜月明高潔，清光似水，二人促膝殿廊，各展姓字。士人自言燕姓，字赤
霞。寧疑為赴試者，而聽其音聲，殊不類浙。詰之，自言秦人，語甚樸誠。既而相對詞竭，
遂拱別歸寢。
    寧以新居，久不成寐。聞捨北喁喁，如有家口。起，伏北壁石窗下微窺之，見短牆外一
小院落，有婦可四十餘；又一媼衣罾n，插蓬沓，鮐背龍鍾，偶語月下。婦曰：「小倩何久
不來？」媼曰：「殆好至矣。」婦曰：「將無向姥姥有怨言否？」曰：「不聞；但意似蹙
蹙。」婦曰：「婢子不宜好相識。」言未已，有十七八女子來，彷彿艷絕。媼笑曰：「背地
不言人，我兩個正談道，小妖婢悄來無跡響，幸不訾著短處。」又曰：「小娘子端好是畫中
人，遮莫老身是男子，也被攝去。」女曰：「姥姥不相譽，更阿誰道好？」婦人女子又不知
何言。寧意其鄰人眷口，寢不復聽；又許時始寂無聲。
    方將睡去，覺有人至寢所，急起審顧，則北院女子也。驚問之，女笑曰：「月夜不寐，
願修燕好。」寧正容曰：「卿防物議，我畏人言。略一失足，廉恥道喪。」女云：「夜無知
者。」寧又咄之。女逡巡若復有詞。寧叱：「速去！不然，當呼南捨生知。」女懼，乃退。
至戶外忽返，以黃金一錠置褥上。寧掇擲庭墀，曰：「非義之物，污我囊囊！」女慚出，拾
金自言曰：「此漢當是鐵石。」
    詰旦有蘭溪生攜一僕來候試，寓於東廂，至夜暴亡。足心有小孔，如錐刺者，細細有血
出，俱莫知故。經宿一僕死，症亦如之。向晚燕生歸，寧質之，燕以為魅。寧素抗直，頗不
在意。宵分女子復至，謂寧曰：「妾閱人多矣，未有剛腸如君者。君誠聖賢，妾不敢欺。小
倩，姓聶氏，十八夭殂，葬於寺側，被妖物威脅，歷役賤務，腆顏向人，實非所樂。今寺中
無可殺者，恐當以夜叉來。」寧駭求計。女曰：「與燕生同室可免。」問：「何不惑燕
生？」曰：「彼奇人也，固不敢近。」又問：「迷人若何？」曰：「狎暱我者，隱以錐刺其
足，彼即茫若迷，因攝血以供妖飲。又惑以金，非金也，乃羅剎鬼骨，留之能截取人心肝。
二者，凡以投時好耳。」寧感謝，問戒備之期，答以明宵。臨別泣曰：「妾墮玄海，求岸不
得。郎君義氣干雲，必能拔生救苦。倘肯囊妾朽骨，歸葬安宅，不啻再造。」寧毅然諾之。
因問葬處，曰：「但記白楊之上，有烏巢者是也。」言已出門，紛然而滅。
    明日恐燕他出，早詣邀致。辰後具酒饌，留意察燕。既約同宿，辭以性癖耽寂。寧不
聽，強攜臥具來，燕不得已，移榻從之，囑曰：「僕知足下丈夫，傾風良切。要有微衷，難
以遽白。幸勿翻窺篋襆，違之兩俱不利。」寧謹受教。既各寢，燕以箱篋置窗上，就枕移
時，齁如雷吼。寧不能寐。近一更許，窗外隱隱有人影。俄而近窗來窺，目光睒閃。寧懼，
方欲呼燕，忽有物裂篋而出，耀若匹練，觸折窗上石欞，飆然一射，即遽斂入，宛如電滅。
燕覺而起，寧偽睡以覘之。燕捧篋檢征，取一物，對月嗅視，白光晶瑩，長可二寸，逕韭葉
許。已而數重包固，仍置破篋中。自語曰：「何物老魅，直爾大膽，致壞篋子。」遂復臥。
寧大奇之，因起問之，且告以所見。燕曰：「既相知愛，何敢深隱。我劍客也。若非石欞，
妖當立斃；雖然，亦傷。」問：「所緘何物？」曰：「劍也。適嗅之有妖氣。」寧欲觀之。
慨出相示，熒熒然一小劍也。於是益厚重燕。
    明日，視窗外有血跡。遂出寺北，見荒墳纍纍，果有白楊，烏巢其顛。迨營謀既就，趣
裝欲歸。燕生設祖帳，情義殷渥，以破革囊贈寧，曰：「此劍袋也。寶藏可遠魑魅。」寧欲
從受其術。曰：「如君信義剛直，可以為此，然君猶富貴中人，非此道中人也。」寧托有妹
葬此，發掘女骨，斂以衣衾，賃舟而歸。寧齋臨野，因營墳葬諸齋外，祭而祝曰：「憐卿孤
魂，葬近蝸居，歌哭相聞，庶不見凌於雄鬼。一甌漿水飲，殊不清旨，幸不為嫌！」祝畢而
返，後有人呼曰：「緩待同行！」回顧，則小倩也。歡喜謝曰：「君信義，十死不足以報。
請從歸，拜識姑嫜，媵御無悔。」審諦之，肌映流霞，足翹細筍，白晝端相，嬌麗尤絕。遂
與俱至齋中。囑坐少待，先入白母。母愕然。時寧妻久病，母戒勿言，恐所駭驚。言次，女
已翩然入，拜伏地下。寧曰：「此小倩也。」母驚顧不遑。女謂母曰：「兒飄然一身，遠父
母兄弟。蒙公子露覆，澤被髮膚，願執箕帚，以報高義。」母見其綽約可愛，始敢與言，
曰：「小娘子惠顧吾兒，老身喜不可已。但生平止此兒，用承祧緒，不敢令有鬼偶。」女
曰：「兒實無二心。泉下人既不見信於老母，請以兄事，依高堂，奉晨昏，如何？」母憐其
誠，允之。即欲拜嫂，母辭以疾，乃止。女即入廚下，代母屍饔。入房穿榻，似熟居者。
    日暮母畏懼之，辭使歸寢，不為設床褥。女窺知母意，即竟去。過齋欲入，卻退，徘徊
戶外，似有所懼。生呼之。女曰：「室有劍氣畏人。向道途中不奉見者，良以此故。」寧悟
為革囊，取懸他室。女乃入，就燭下坐；移時，殊不一語。久之，問：「夜讀否？妾少誦
《楞嚴經》，今強半遺忘。浼求一卷，夜暇就兄正之。」寧諾。又坐，默然，二更向盡，不
言去。寧促之。愀然曰：「異域孤魂，殊怯荒墓。」寧曰：「齋中別無床寢，且兄妹亦宜遠
嫌。」女起，顰蹙欲啼，足R儴而懶步，從容出門，涉階而沒。寧竊憐之，欲留宿別榻，又
懼母嗔。女朝旦朝母，捧匜沃盥，下堂操作，無不曲承母志。黃昏告退，輒過齋頭，就燭誦
經。覺寧將寢，始慘然出。
    先是，寧妻病廢，母劬不堪；自得女，逸甚，心德之。日漸稔，親愛如己出，竟忘其為
鬼，不忍晚令去，留與同臥起。女初來未嘗飲食，半年漸啜稀酡。母子皆溺愛之，諱言其
鬼，人亦不知辨也。無何，寧妻亡，母隱有納女意，然恐於子不利。女微知之，乘間告曰：
「居年餘，當知肝膈。為不欲禍行人，故從郎君來。區區無他意，止以公子光明磊落，為天
人所欽矚，實欲依贊三數年，借博封誥，以光泉壤。」母亦知無惡意，但懼不能延宗嗣。女
曰：「子女惟天所授。郎君注福籍，有亢宗子三，不以鬼妻而遂奪也。」母信之，與子議。
寧喜，因列筵告戚黨。或請覿新婦，女慨然華妝出，一堂盡眙，反不疑其鬼，疑為仙。由是
五黨諸內眷，鹹執贄以賀，爭拜識之。女善畫蘭、梅，輒以尺幅酬答，得者藏之什襲以為
榮。一日俯頸窗前，怊悵若失。忽問：「革囊何在？」曰：「以卿畏之，故緘致他所。」
曰：「妾受生氣已久，當不復畏，宜取掛床頭。」寧詰其意，曰：「三日來，心怔忡無停
息，意金華妖物，恨妾遠遁，恐旦晚尋及也。」寧果攜革囊來。女反覆審視，曰：「此劍仙
將盛人頭者也。敝敗至此，不知殺人幾何許！妾今日視之，肌猶粟栗。」乃懸之。次日又命
移懸戶上。夜對燭坐，欻有一物，如飛鳥至。女驚匿夾幕間。寧視之，物如夜叉狀，電目血
舌，睒閃攫拿而前，至門卻步，逡巡久之，漸近革囊，以爪摘取，似將抓裂。囊忽格然一
響，大可合簣，恍惚有鬼物突出半身，揪夜叉入，聲遂寂然，囊亦頓索如故。寧駭詫，女亦
出，大喜曰：「無恙矣！」共視囊中，清水數斗而已。
    後數年，寧果登進士。舉一男。納妾後，又各生一男，皆仕進有聲。

義鼠

    楊天一言：見二鼠出，其一為蛇所吞；其一瞪目如椒，意似甚恨怒，然遙望不敢前。蛇
果腹蜿蜒入穴，方將過半，鼠奔來，力嚼其尾，蛇怒，退身出。鼠故便捷，欻然遁去，蛇追
不及而返。及入穴，鼠又來，嚼如前狀。蛇入則來，蛇出則往，如是者久。蛇出，吐死鼠於
地上。鼠來嗅之，啾啾如悼息，銜之而去。友人張歷友為作《義鼠行》。

地震

    康熙七年六月十七日戌時，地大震。余適客稷下，方與表兄李篤之對燭飲。忽聞有聲如
雷，自東南來，向西北去。眾駭異，不解其故。俄而几案擺簸，酒杯傾覆，屋樑椽柱，錯折
有聲。相顧失色。久之，方知地震，各疾趨出。見樓閣房舍，僕而復起，牆傾屋塌之聲，與
兒啼女號，喧如鼎沸。人眩暈不能立，坐地上隨地轉側。河水傾潑丈餘，雞鳴犬吠滿城中。
逾一時許始稍定。視街上，則男女裸體相聚，競相告語，並忘其未衣也。後聞某處井傾側不
可汲，某家樓台南北易向，棲霞山裂，沂水陷穴，廣數畝。此真非常之奇變也。有邑人婦夜
起溲溺，回則狼銜其子。婦急與狼爭。狼一緩頰，婦奪兒出，攜抱中，狼蹲不去。婦大號，
鄰人奔集，狼乃去。婦驚定作喜，指天畫地，述狼銜兒狀，己奪兒狀。良久，忽悟一身未著
寸縷，乃奔。此當與地震時男女兩忘同一情狀也。人之惶急無謀，一何可笑！

海公子

    東海古跡島，有五色耐冬花，四時不凋。而島中古無居人，人亦罕到之。登州張生好
奇，喜遊獵，聞其佳勝，備酒食，自掉扁舟而往。至則花正繁，香聞數里，樹有大至十餘圍
者。反覆留連，甚慊所好；開尊自酌，恨無同游。忽花中一麗人來，紅裳眩目，略無倫比。
見張，笑曰：「妾自謂興致不凡，不圖先有同調。」張驚問：「何人？」曰：「我膠娼也，
適從海公子來。彼尋勝翱翔，妾以艱於步履，故留此耳。」張方苦寂，得美人，大悅，招坐
共飲。女言辭溫婉，蕩人心志，張愛好之。恐海公子來不得盡歡，因挽與亂。女忻從之。
    相狎未已，忽聞風肅肅，草木偃折有聲。女急推張起，曰：「海公子至矣。」張束衣愕
顧，女已失去。旋見一大蛇，自叢樹中出，粗於巨桶。張懼，障身大樹後，冀蛇不睹。蛇近
前，以身繞人並樹，糾纏數匝，兩臂直束胯間，不可少屈。昂其首，以舌刺張鼻。鼻血下
注，流地上成窪，乃俯就飲之。張自分必死，忽憶腰中佩荷囊內有毒狐藥，因以二指夾出，
破裹堆掌上。又側頸自顧其掌，令血滴藥上，頃刻盈把。蛇果就掌吸飲。飲未及盡，遽伸其
體，擺尾若霹靂聲，觸樹，樹半體崩落，蛇臥地如梁而斃矣。張亦眩莫能起，移時方蘇，載
蛇而歸。大病月餘方瘥。疑女子亦蛇精也。

丁前溪

    丁前溪，諸城人，富有錢谷，遊俠好義，慕郭解之為人。御史行台按訪之。丁亡去，至
安丘遇雨。避身逆旅。雨日中不止。有少年來，館谷豐隆。既而昏暮，止宿其家，莝豆飼
畜，給食周至。問其姓字，少年云：「主人楊姓，我其內侄也。主人好交遊，適他出，家惟
娘子在。貧不能厚客給，幸能垂諒。」問：「主人何業？」則家無資產，惟日設博場以謀升
鬥。次日雨仍不止，供給弗懈。至暮銼芻，芻束濕，頗極參差。丁怪之。少年曰：「實告
客，家貧無以飼畜，適娘子撤屋上茅耳。」丁益異之，謂其意在得直。天明，付之金不受，
強付少年持入。俄出仍以反客，云：「娘子言：我非業此獵食者。主人在外，嘗數日不攜一
錢，客至吾家，何遂索償乎？」丁讚歎而別。囑曰：「我諸城丁某，主人歸，宜告之。暇幸
見顧。」數年無耗。
    值歲大饑，楊困甚，無所為計，妻漫勸詣丁，從之。至諸城，通姓名於門者，丁茫不
憶，申言始憶之。踩履而出，揖客入，見其衣敝踵決，居之溫室，設筵相款，寵禮異常。明
日為制冠服，表裡溫暖。楊義之，而內顧增憂，褊心不能無少望，居數日殊不言贈別。楊意
甚急，告丁曰：「顧不敢隱，僕來時米不滿升。今過蒙推解固樂，妻子如何矣！」丁曰：
「是無煩慮，已代經紀矣。幸舒意少留，當助資斧。」走伻招諸博徒，使楊坐而抽頭，終夜
得百金，乃送之還。歸見室人，衣履鮮整，小婢侍焉。驚問之，妻言：「自君去後，次日即
有車徒繼送布帛米粟，堆積滿屋，雲是丁客所贈。又給一婢，為妾驅使。」楊感不自已。由
此小康，不屑舊業矣。
    異史氏曰：「貧而好客，飲博浮蕩者優為之，異者，獨其妻耳。受之施而不報，豈人也
哉？然一飯之德不忘，丁其有焉。」

海大魚

    海濱故無山。一日，忽見峻嶺重疊，綿亙數里，眾悉駭怪。又一日，山忽他徙，化而烏
有。相傳海中大魚，值清明節，則攜眷口往拜其墓，故寒食時多見之。

張老相公

    張老相公，晉人。適將嫁女，攜眷至江南，躬市奩妝。舟抵金山，張先渡江，囑家人在
舟勿爆膻腥。蓋江中有黿怪，聞香輒出，壞舟吞行人，為害已久。張去，家人忘之，炙肉舟
中。忽巨浪覆舟，妻女皆沒。
    張回棹，悼恨欲死。因登金山謁寺僧，詢黿之異，將以仇黿。僧聞之，駭言：「吾儕日
與習近，懼為禍殃，惟神明奉之；祈勿怒，時斬牲牢，投以半體，則躍吞而去。誰復能相仇
哉！」張聞，頓思得計。便招鐵工起爐山半，治赤鐵重百餘斤。審知所常伏處，使二三健男
子，以大鉗舉投之，黿躍出，疾吞而下。少時波湧如山；頃之浪息，則黿死已浮水上矣。行
旅寺僧並快之，建張老相公祠，肖像其中以為水神，禱之輒應。

水莽草

    水莽，毒草也。蔓生似葛，花紫類扁豆，誤食之立死，即為水莽鬼。俗傳此鬼不得輪
回，必再有毒死者始代之。以故楚中桃花江一帶，此鬼尤多雲。
    楚人以同歲生者為同年，投刺相謁，呼庚兄庚弟，子侄呼庚伯，習俗然也。有祝生造其
同年某，中途燥渴思飲。俄見道旁一媼，張棚施飲，趨之。媼承迎入棚，給奉甚殷。嗅之有
異味，不類茶茗，置不飲，起而出。媼止客，急喚：「三娘，可將好茶一杯來。」俄有少
女，捧茶自棚後出。年約十四五，姿容艷絕，指環臂釧，晶瑩鑒影。生受盞神馳，嗅其茶，
芳烈無倫，吸盡復索。覷媼出，戲捉纖腕，脫指環一枚。女赬頰微笑，生益惑。略詰門戶。
女云：「郎暮來，妾猶在此也。」生求茶葉一撮，並藏指環而去。至同年家，覺心頭作惡，
疑茶為患，以情告某。某駭曰：「殆矣！此水莽鬼也！先君死於是。是不可救，奈何？」生
大懼，出茶葉驗之，真水莽草也。又出指環，兼述女子情狀。某懸想曰：「此必寇三娘
也！」生以其名確符，問何故知。曰：「南村富室寇氏女夙有艷名，數年前誤食水莽而死，
必此為魅。」或言受魅者若知鬼之姓氏，求其故襠煮服可痊。某急詣寇所，實告以故，長跪
哀懇。寇以其將代女死故，靳不與。某忿而返。以告生，生亦切齒恨之，曰：「我死，必不
令彼女脫生！」某舁之歸，將至家門而卒。母號啼，葬之。遺一子甫週歲。妻不能守，半年
改醮去。母留孤自哺，劬瘁不堪，朝夕悲啼。一日方抱兒哭室中，生悄然忽入。母大駭，揮
涕問之。答云：「兒地下聞母哭，甚愴於懷，故來奉晨昏耳。兒雖死，已有家室，即同來分
母勞，母其勿悲。」母問：「兒婦何人？」曰：「寇氏坐聽兒死，兒深恨之。死後欲尋三
娘，而不知其處，近遇庚伯，始相指示。兒往，則三娘已投生任侍郎家，兒馳去，強捉之
來。今為兒婦，亦相得，頗無苦。」移時門外一女子入，華妝艷麗，伏地拜母。生曰：「此
寇三娘也。」雖非生人，母視之，情懷差慰。生便遣三娘操作，三娘雅不習慣，然承順殊憐
人。由此居故室，遂留不去。女請母告諸家。生意欲勿告，而母承女意，卒告之。寇家媼
翁，聞而大駭，命車疾至，視之果三娘，相向哭失聲。女勸止之。媼視生家良貧，意甚悼。
女曰：「人已鬼，又何厭貧？祝郎母子，情意拳拳，兒固已安之矣。」因問：「茶媼誰
也？」曰：「彼倪姓。自慚不能惑行人，故求兒助之耳。今已生於郡城賣漿者之家。」因顧
生曰：「既婿矣，而不拜岳，妾復何心？」生乃投拜。女便入廚下，代母執炊供客。翁媼視
之愴心，既歸，即遣兩婢來，為之服役；金百斤、布帛數十匹，酒胾不時饋送，小阜祝母
矣。寇亦時招歸寧。居數日，輒曰：「家中無人，宜早送兒還。」或故稽之，則飄然自歸。
翁乃代生起夏屋，營備臻至。然生終未嘗至翁家。
    一日村中有中水莽草毒者，死而復甦，競傳為異。生曰：「是我活之也。彼為李九所
害，我為之驅其鬼而去之。」母曰：「汝何不取人以自代？」曰：「兒深恨此等輩，方將盡
驅除之，何屑為此？且兒事母最樂，不願生也。」由是中毒者，往往具豐筵禱祝其庭，輒有
效。
    積十餘年母死。生夫婦哀毀，但不對客，惟命兒縗麻擗踴，教以禮義而已。葬母后又二
年餘，為兒娶婦。婦，任侍郎之孫女也。先是，任公妾生女數月而殤。後聞祝生之異，遂命
駕其家，訂翁婿焉。至是，遂以孫女妻其子，往來不絕矣。一日謂子曰：「上帝以我有功人
世，策為『四瀆牧龍君』。今行矣。」俄見庭下有四馬，駕黃幨車，馬四股皆鱗甲。夫妻盛
裝出，同登一輿。子及婦皆泣拜，瞬息而渺。是日，寇家見女來，拜別翁媼，亦如生言。媼
泣挽留。女曰：「祝郎先去矣。」出門遂不復見。其子名鶚，字離塵，請寇翁，以三娘骸骨
與生合葬焉。

造畜

    魘昧之術，不一其道，或投美餌，紿之食之，則人迷惘，相從而去，俗名曰「打絮
巴」，江南謂之「扯絮」。小兒無知，輒受其害。又有變人為畜者，名曰「造畜」。此術江
北猶少，河以南輒有之。揚州旅店中，有一人牽驢五頭，暫縶櫪下，云：「我少旋即返。」
兼囑：「勿令飲啖。」遂去。驢暴日中，蹄嚙殊喧。主人牽著涼處。驢見水奔之，遂縱飲
之。一滾塵皆化為婦人。怪之，詰其所由，舌強而不能答。乃匿諸室中。既而驢主至，系五
羊於院中，驚問驢之所在。主人曳客坐，便進餐飲，且云：「客姑飯，驢即至矣。」主人
出，悉飲五羊，輾轉化為童子。陰報郡，遣役捕獲，遂械殺之。

鳳陽士人

    鳳陽一士人，負笈遠遊。謂其妻曰：「半年當歸。」十餘月竟無耗問，妻翹盼綦切。一
夜才就枕，紗月搖影，離思縈懷，方反側間，有一麗人，珠鬟絳帔，搴帷而入，笑問：「姊
姊得無慾見郎君乎？」妻急起應之。麗人邀與共往，妻憚修阻，麗人但請無慮。即挽女手
出，並踏月色，約行一矢之遠。覺麗人行迅速，女步履艱澀，呼麗人少待，將歸著復履。麗
人牽坐路側，自乃捉足，脫履相假。女喜著之，幸不鑿枘。復起從行，健步如飛。
    移時見士人跨白騾來，見妻大驚，急下騎，問：「何往？」女曰：「將以探君。」又顧
問麗人伊誰。女未及答，麗人掩口笑曰：「且勿問訊。娘子奔波非易。郎君星馳夜半，人畜
想當俱殆。妾家不遠，且請息駕，早旦而行，不晚也。」顧數武之外，即有村落，遂同行入
一庭院，麗人促睡婢起供客，曰：「今夜月色皎然，不必命燭，小台石榻可坐。」士人縶蹇
簷梧，乃即坐。麗人曰：「履大不適於體，途中頗累贅否？歸有代步，乞賜還也。」女稱謝
付之。
    俄頃設酒果，麗人酌曰：「鸞鳳久乖，圓在今夕，濁醪一觴，敬以為賀。」士人亦執盞
酬報。主客笑言，履舄交錯。士人注視麗者，屢以游詞相挑。夫妻乍聚，並不寒暄一語。麗
人亦眉目流情，而妖言隱謎。女惟默坐，，偽為愚者。久之漸醺，二人語益狎。又以巨觥勸
客，士人以醉辭，勸之益苦。士人笑曰：「卿為我度一曲，即當飲。」麗人不拒，即以牙杖
撫提琴而歌曰：「黃昏卸得殘妝罷，窗外西風冷透紗。聽蕉聲，一陣一陣細雨下。何處與人
閒磕牙？望穿秋水，不見還家，潸潸淚似麻。又是想他，又是恨他，手拿著紅繡鞋兒占鬼
卦。」歌竟，笑曰：「此市井之謠，有污君聽。然因流俗所尚，姑效顰耳。」音聲靡靡，風
度狎褻，士人搖惑，若不自禁。少間麗人偽醉離席，士人亦起，從之而去。久之不至。婢子
乏疲，伏睡廂下。女獨坐無侶，頗難自堪。思欲遁歸，而夜色微茫，不憶道路。輾轉無以自
主，因起而覘之。甫近窗，則斷雲零雨之聲，隱約可聞。又聽之，聞良人與己素常猥褻之
狀，盡情傾吐。女至此手顫心搖，殆不可遏，念不如出門竄溝壑以死。憤然方行，忽見弟三
郎乘馬而至，遽便下問。女具以告。三郎大怒，立與姊回，直入其家，則室門扃閉，枕上之
語猶喁喁也。三郎舉巨石拋擊窗欞，三五碎斷。內大呼曰：「郎君腦破矣！奈何！」女聞之
大哭，謂弟曰：「我不謀與汝殺郎君，今且若何？」三郎撐目曰：「汝嗚嗚促我來；甫能消
此胸中惡，又護男兒、怒弟兄，我不慣與婢子供指使！」返身欲去。女牽衣曰：「汝不攜我
去，將何之？」三郎揮姊仆地，脫體而去。女頓驚寤，始知其夢。越日，士人果歸，乘白
騾。女異之而未言。士人是夜亦夢，所見所遭，述之悉符，互相駭怪。既而三郎聞姊夫自遠
歸，亦來省問。語次，問士人曰：「昨宵夢君，今果然，亦大異。」士人笑曰：「幸不為巨
石所斃。」三郎愕然問故，士以夢告。三郎大異之。蓋是夜，三郎亦夢遇姊泣訴，憤激投石
也。三夢相符，但不知麗人何許耳。

耿十八

    新成耿十八病危篤，自知不起。謂妻曰：「永訣在旦晚耳，我死後，嫁守由汝，請言所
志。」妻默不語。耿固問之，且云：「守固佳，嫁亦恆情。明言之，庸何傷？行與子訣，子
守我心慰，子嫁我意斷也。」妻乃慘然曰：「家無儋石，君在猶不給，何以能守？」耿聞
之，遽捉妻臂作恨聲曰：「忍哉！」言已而沒，手握不可開。妻號。家人至，兩人攀指力擘
之，始開。
    耿不自知死，出門，見小車十餘輛，輛各十人，即以方幅書名字貼車上。御人見耿，促
登車。耿視車中已有九人，並己而十，又視粘單上己名最後。車行咋咋，響震耳際，亦不知
何往。俄至一處，聞人言曰：「此思鄉地也。」聞其名疑之。又聞御人偶語云：「今日謅T
人。」耿又駭。及細聽其言，悉陰間事，乃自悟曰：「我豈作鬼物耶？」頓念家中無復可
懸，惟老母臘高，妻嫁後缺於奉養。念之，不覺涕漣。又移時，見有台高可數仞，遊人甚
多，囊頭械足之輩，嗚咽而下上，聞人言為「望鄉台」。諸人至此，俱踏轅下，紛然競登。
御人或撻之，或止之，獨至耿，則促令登。登數十級，始至顛頂。翹首一望，則門閭庭院宛
在目前。但內室隱隱，如籠煙霧。淒惻不自勝。
    回顧，一短衣人立肩下，即以姓氏問耿，耿俱以告。其人亦自言為東海匠人，見耿零
涕，問：「何事不了於心？」耿又告之。匠人謀與越台而遁，耿懼冥追，匠人固言無妨；耿
又慮台高傾跌，匠人但令從己。遂先躍，耿果從之，及地，竟無恙，喜無覺者。視所乘車猶
在台下。二人急奔，數武，忽自念名字粘車上，恐不免執名之追，遂反身近車，以手指塗去
己名始復奔，哆口坌息，不敢少停。
    少間入裡門，匠人送諸其室。驀睹己屍，醒然而蘇。覺乏疲躁渴，驟呼水。家人大駭，
與之水，飲至石余。乃驟起，作揖拜伏。既而出門拱謝，方歸。歸則僵臥不轉。家人以其行
異，疑非真活，然漸覘之，殊無他異。稍稍近問，始歷歷言本末。問：「出門何故？」曰：
「別匠人也。」「飲水何多？」曰：「初為我飲，後乃匠人飲也。」投之湯羹，數日而瘥。
由此厭薄其妻，不復共枕席。

珠兒

    常州民李化，富有田產，年五十餘無子，一女名小惠，容質秀美，夫妻最憐愛之。十四
歲暴病夭殂，冷落庭幃，益少生趣。始納婢，經年餘生一子，視如拱璧，名之珠兒。兒漸
長，魁梧可愛，然性絕癡，五六歲尚不辨菽麥，言語蹇澀。李亦好而不知其惡。會有眇僧募
緣於市，輒知人閨闥，於是相驚以神，且雲能生死禍福人。幾十百千，執名一索，無敢違
者。詣李募百緡，李難之。給十金不受，漸至三十金。僧厲色曰：「必百金，缺一文不
可！」李怒，收金而去。僧忿然起曰：「勿悔！勿悔！」無何，珠兒心暴痛，爬刮床席，色
如土灰。李俱，將八十金詣僧求救。僧笑曰：「多金大不易！然山僧何能為？」李回而兒已
死。李慟甚，以狀訴邑宰。宰拘僧訊鞫，亦辨給無情詞。笞之，似擊鞔革。令搜其身，得木
人二、小棺一、小旗幟五。宰怒，以手疊訣舉示之。僧乃懼，自投無數。宰不聽，杖殺之。
李叩謝而歸。
    時已曛暮，與妻坐床上。忽一小兒，R儴入室，曰：「阿翁行何疾？極力不能得追。」
視其體貌，當得七八歲。李驚，方將詰問，則見其若隱隱現，恍惚如煙霧，宛轉間已登榻。
李推下之，墮地無聲。曰：「阿翁何乃爾！」瞥然復登。李懼，與妻俱奔。兒呼阿父、阿
母，嘔啞不休。李入妾室，急闔其扉，還顧，兒已在膝下。李駭問何為。答曰：「我蘇州
人，姓詹氏。六歲失怙恃，不為兄嫂所容，逐居外祖家。偶戲門外，為妖僧迷殺桑樹下，驅
使如倀鬼，冤閉窮泉，不得脫化。幸賴阿翁昭雪，願得為子。」李曰：「人鬼殊途，何能相
依？」兒曰：「但除斗室，為兒設床褥，日澆一杯冷漿粥，余都無事。」李從之。兒喜，遂
獨臥室中。
    晨來出入閨閣如家生。聞妾哭子聲，問：「珠兒死幾日矣？」答以七日。曰：「天嚴
寒，屍當不腐。試發塚起視，如未損壞，兒當活之。」李喜，與兒去，開穴驗之，軀殼如
故。方深忉怛，回視，兒失所在。異之，異屍歸，方置榻上，目已瞥動，少頃呼湯，湯已而
汗，汗已遂起。群喜珠兒復生，又加之慧黠便利，迥異平昔。但夜間僵臥，毫無氣息，共轉
側之，冥然若死。眾大愕，謂其復死；天將明，始若夢醒。群就問之，答云：「昔從妖僧
時，有兒等二人，其一名呼哥子。昨追我父不及，蓋在後與哥子作別耳。今在冥司，與姜員
外作義嗣，夜分，固來邀兒戲。適以白鼻騧送兒歸。」母因問：「在陰司見珠兒否？」曰：
「珠兒已轉生矣。渠與阿翁無父子緣，不過金陵嚴子方，來討百十千債負耳。」初，李販於
金陵，欠嚴貨價未償，而嚴翁死，此事無人知者。李聞之大駭。
    母問：「兒見惠姊否？」兒曰：「不知。再去當訪之。」又二三日，謂母曰：「姊在陰
司大好，嫁得楚江王小郎子。珠翠滿頭髻。一出門，便十百作呵殿聲。」母曰：「何不一歸
寧？」曰：「人既死，與骨肉無關切。倘有人細述前生，方豁然動念耳。昨托姜員外，夤緣
見姊姊，姊呼我坐珊瑚床上，與言父母懸念，渠都如眠睡。兒云：『姊在時，喜繡並蒂花，
剪刀刺手爪，血涴綾子上，姊就刺作赤水雲。今母猶掛床頭壁，顧念不去心。姊忘之乎？』
姊始淒感，云：『會須白郎君，歸省阿母。』」母問其期，答言不知。一日謂母：「姊行且
至，僕從大繁，當多備漿酒。」少間奔入室曰：「姊來矣！」移榻中堂，曰：「姊姊且憩
坐，少悲啼。」諸人悉無所見。兒率人焚紙酹飲於門外，反曰：「騶從暫令去矣。姊言：
『昔日所覆綠被，曾為燭花燒一點如豆大，尚在否？』」母曰：「在。」即啟笥出之。兒
曰：「姊命我陳舊閨中。乏疲，且小臥，翌日再與阿母言。」東鄰趙氏女，故與惠為繡閣
交。是夜忽夢惠帕頭紫帔來相望，言笑猶如平生。且言：「我今異物，父母覿面，不啻河
山。將借妹子與家人共語，勿須驚恐。」質明，方與母言。忽仆地悶絕。逾刻方醒，向母
曰：「小惠與我嬸別幾年矣，頓髮髮白髮生！」母駭曰：「兒病狂耶？」女拜別即出。母知
其異，從之。直達李所，抱母哀啼。母驚，不知所謂。女曰：「兒昨歸，頗委頓，未遑一
言。兒不孝，中途棄高堂，勞父母哀念，罪莫大焉！」母頓悟，乃哭。已而問曰：「聞兒今
貴，甚慰母心。但汝棲身王家，何遂能來？」女曰：「郎君與兒極燕好，姑舅亦相撫愛，頗
不謂妒丑。」惠生時好以手支頤，女言次，輒作故態，神情宛似。未幾珠兒奔入，曰：「接
姊者至矣。」女乃起，拜別泣下，曰：「兒去矣。」言訖，復踣，移時乃醒。
    後數月，李病劇，醫藥無效。兒曰：「旦夕恐不救也！」二鬼坐床頭，一執鐵杖子，一
挽苧麻繩，長四五尺許，兒晝夜哀之不去。」母哭，乃備衣衾。既暮，兒趨入曰：「雜人
婦，且退去，姊夫來視阿翁。」俄頃，鼓掌大笑。母問之，曰：「我笑二鬼，聞姊夫來，俱
匿床下如龜鱉。」又少時，望空道寒暄，問姊起居。既而拍手曰：「二鬼奴哀之不去，至此
大快！」乃出之門外，卻回，曰：「姊夫去矣。二鬼被鎖馬鞅上。阿父當即無恙。姊夫言：
歸白大王，為父母乞百年壽也。」一家俱喜。至夜病良已，數日尋瘥。
    延師教兒讀，兒甚慧，十八歲入邑庠，猶能言冥間事。見裡中病者，輒指鬼祟所在，以
火爇之，往往得瘳。後暴病，體膚青紫，自言鬼神責我洩露，由是不復言。

小官人

    太史某翁，忘其姓氏，晝臥齋中，忽有小鹵簿，出自堂陬。馬大如蛙，人細如指。小儀
仗以數十隊。一官冠皂紗，著繡襆，乘肩輿，紛紛出門而去。公心異之，竊疑睡眼之訛。頓
見一小人返入捨，攜一氈包大如拳，竟造床下。白言：「家主人有不腆之儀，敬獻太史。」
言已，對立，即又不陳其物。少間又自笑曰：「戔戔微物，想太史亦無所用，不如即賜小
人。」太史頷之。欣然攜之而去。後不復見。惜太史中餒，不曾詰所來。

胡四姐

    尚生泰山人，獨居清齋。會值秋夜，銀河高耿。明月在天，徘徊花陰，頗存遐想。忽一
女子逾垣來，笑曰：「秀才何思之深？」生就視，容華若仙。驚喜擁入，窮極狎暱。自言胡
氏，名三姐。問其居第，但笑不言。生亦不復置問，惟相期永好而已。自此臨無虛夕。一夜
與生促膝燈幕，生愛之，矚盼不轉。女笑曰：「眈眈視妾何為？」曰：「我視卿如紅葉碧
桃，雖竟夜視勿厭也。」三姐曰：「妾陋質，遂蒙青盼如此，若見吾家四妹，不知如何顛
倒。」生益傾動，恨不一見顏色，長跽哀請。
    逾夕果偕四姐來。年方及笄，荷粉露垂，杏花煙潤，嫣然含笑，媚麗欲絕。生狂喜，引
坐。三姐與生同笑語，四姐惟手引繡帶，俯首而已。未幾三姐起別，妹欲從行，生曳之不
釋，顧三姐曰：「卿卿煩一致聲。」三姐乃笑曰：「狂郎情急矣！妹子一為少留。」四姐無
語，姊遂去。二人備盡歡好，既而引臂替枕，傾吐生平，無復隱諱。四姐自言為狐，生依戀
其美，亦不之怪。四姐因言：「阿姊狠毒，業殺三人矣，惑之無不斃者。妾幸承溺愛，不忍
見滅亡，當早絕之。」生懼，求所以處。四姐曰：「妾雖狐，得仙人正法，當書一符粘寢
門，可以卻之。」遂書之。既曉三姐來，見符卻退，曰：「婢子負心，傾意新郎，不憶引線
人矣。汝兩人合有夙分，余亦不相仇，但何必爾？」乃徑去。數日四姐他適，約以隔夜。
    是日生偶出門眺望，山下故有槲林，蒼莽中出一少婦，亦頗風韻。近謂生曰：」秀才何
必日沾沾戀胡家姊妹？渠又不能以一錢相贈。」即以一貫授生，曰：「先持歸貰良醞，我即
攜小餚饌來，與君為歡。」生懷錢歸，果如所教。少間婦果至，置幾上燔雞、鹹彘肩各一，
即抽刀子縷切為臠。釃酒調謔，歡洽異常。繼而滅燭登床，狎情蕩甚。既明始起，方坐床
頭，捉足易舄，忽聞人聲。傾聽，已入幃幕，則胡姊妹也。婦乍睹，倉惶而遁，遺舄於床。
二女遂叱曰：「騷狐！何敢與人同寢處！」追去，移時始返。四姐怨生曰：「君不長進，與
騷狐相匹偶，不可復近！」遂悻悻欲去。生惶恐自投，情詞哀懇；三姊從旁解免，四姐怒稍
釋，由此相好如初。
    一日有陝人騎驢造門，曰：「吾尋妖物，匪伊朝夕，乃今始得之。」生父以其言異，訊
所由來。曰：「小人日泛煙波，游四方，終歲十餘月，常八九離桑梓，被妖物盅殺吾弟。歸
甚悼恨，誓必尋而殄滅之。奔波數千里，殊無跡兆，今在君家。不剪，當有繼吾弟而亡
者。」時生與女密邇，父母微察之，聞客言大懼，延入令作法。出二瓶。列地上，符咒良
久，有黑霧四團，分投瓶中。客喜曰：「全家都到矣。」遂以豬脬裹瓶口，緘封甚固。生父
亦喜，堅留客飯。
    生心惻然，近瓶竊聽，聞四姐在瓶中言：「坐視不救，君何負心？」生意感動。急啟所
封，而結不可解。四姐又曰：「勿須爾！但放倒壇上旗，以針刺脬作空，予即出矣。」生如
其言。果見白氣一絲自孔中出，凌霄而去。客出，見旗垂地，大驚曰：「遁矣！此必公子所
為。」搖瓶俯聽，曰：「幸止亡其一。此物合不死，猶可赦。」乃攜瓶別去。
    後生在野督傭刈麥，遙見四姐坐樹下。生就近之，執手慰問。且曰：「別後十易春秋，
今大丹已成。但思君之念未忘，故復一拜問。」生欲與借歸。女曰：妾今非昔比，不可以塵
情染，後當復見耳。」言已，不知所在。又二十年餘，生適獨居，見四姐自外至，生喜與
語。女曰：「我今名列仙籍，不應再履塵世。但感君情，特報撤瑟之期。可早處分後事，亦
勿悲憂。妾當度君為鬼仙，亦無苦也。」乃別而去。至日生果卒。尚生乃友人李文玉之戚
好，嘗親見之。

祝翁

    濟陽祝村有祝翁者，年五十餘病卒，家人入室理縗絰，忽聞翁呼甚急。群奔集靈寢，則
見翁已復活，群喜慰問。翁但謂媼曰：「我適去，拚不復還。行數里，轉思拋汝一副老皮骨
在兒輩手，寒熱仰人，亦無復生趣，不如從我去。故復歸，欲偕爾同行也。」鹹以其新蘇妄
語，殊未深信。翁又言之。媼云：「如此亦善。但方生，如何使死？」翁揮之曰：「是不
難。家中俗務，可速料理。」媼笑不去，翁又促之。乃出戶外，延數刻而入，紿之曰：「處
置安妥矣。」翁命速妝，媼不去，翁催益急。媼不忍拂其意，遂裙妝以出，媳女皆匿笑。翁
移首於枕，手拍令臥。媼曰：「子女皆在，雙雙挺臥，是何景象？」翁捶床曰：「並死有何
可笑！」子女見翁躁急，共勸媼姑從其言。媼如言，並枕僵臥，家人又共笑之。俄時媼笑容
忽斂，又漸而兩眸俱合，久之無聲，儼如睡去。眾始近視，則膚已冰而鼻無息矣。視翁亦
然，始共驚怛。康熙二十一年，翁弟婦傭於畢刺史之家，言之甚悉。
    異史氏曰：「翁其夙有畸行與？泉路茫茫，去來由爾，奇矣！且白頭者欲其去，則呼令
去，抑何其暇也！人當屬纊之時，所最不忍訣者，床頭之暱人耳。苟廣其術，則賣履分香，
可以不事矣。」

獵婆龍

    豬婆龍產於江西，形似龍而短，能橫飛，常出沿江岸撲食鵝鴨。或獵得之，則貨其肉於
陳、柯。此二姓皆友諒之裔，世食婆龍肉，他族不敢食也。一客自江右來，得一頭，紫舟
中。一日泊舟錢塘，縛稍懈，忽躍入江。俄傾，波濤大作，估舟傾沉。

某公

    陝右某公，辛丑進士，能記前身。嘗言前生為士人，中年而死，死後見冥王判事，鼎鐺
油鑊，一如世傳。殿東隅設數架，上搭豬羊犬馬諸皮。簿吏呼名，或罰作馬，或罰作豬，皆
裸之，於架上取皮被之。俄至公，聞冥王曰：「是宜作羊。」鬼取一白羊皮來，捺覆公體。
吏白：「是曾拯一人死。」王撿籍覆視，示曰：「免之。惡雖多，此善可贖。」鬼又褫其毛
革，革已粘體，不可復動，兩鬼捉臂按胸，力脫之，痛苦不可名狀，皮片片斷裂，不得盡
淨，既脫，近肩處猶粘羊皮大如掌。公既生，背上有羊毛叢生，剪去復出。

快刀

    明末濟屬多盜，邑各置兵，捕得輒殺之。章丘盜尤多。有一兵佩刀甚利，殺輒導窾。一
日捕盜十餘名，押赴市曹。內一盜識兵，逡巡告曰：「聞君刀最快，斬首無二割。求殺
我！」兵曰：「諾。其謹依我，無離也。」盜從之刑處，出刀揮之，豁然頭落。數步之外猶
圓轉，而大讚曰：「好快刀！」

俠女

    顧生金陵人，博於材藝，而家綦貧。又以母老不忍離膝下。惟日為人書畫，受贄以自
給。行年二十有五，伉儷猶虛。對戶舊有空第，一老嫗及少女稅居其中，以其家無男子，故
未問其誰何。一日偶自外入，見女郎自母房中出，年約十八九，秀曼都雅，世罕其匹，見生
不甚避，而意凜如也。生入問母。母曰：「是對戶女郎，就吾乞刀尺，適言其家亦止一母。
此女不似貧家產。問其何為不字，則以母老為辭。明日當往拜其母，便風以意，倘所望不
著，兒可代養其老。」明日造其室，其母一聾媼耳。視其室並無隔宿糧，問所業則仰女十
指。徐以同食之謀試之，媼意似納，而轉商其女；女默然，意殊不樂。母乃歸。詳其狀而疑
之曰：「女子得非嫌吾貧乎？為人不言亦不笑，艷如桃李，而冷如霜雪，奇人也！」母子猜
歎而罷。
    一日生坐齋頭，有少年來求畫，姿容甚美，意頗儇佻。詰所自，以「鄰村」對。嗣後三
兩日輒一至。稍稍稔熟，漸以嘲謔，生狎抱之亦不甚拒，遂私焉。由此往來暱甚。會女郎
過，少年目送之，問為誰，對以「鄰女」。少年曰：「艷麗如此，神情何可畏？」少間生入
內，母曰：「適女子來乞米，雲不舉火者經日矣。此女至孝，貧極可憫，宜少周恤之。」生
從母言，負斗米款門，達母意。女受之，亦不申謝。日嘗至生家，見母作衣履，便代縫紉，
出入堂中，操作如婦。生益德之。每獲饋餌，必分給其母，女亦略不置齒頰。母適疽生隱
處，宵旦號啕。女時就榻省視，為之洗創敷藥，日三四作。母意甚不自安，而女不厭其穢。
母曰：「唉！安得新婦如兒，而奉老身以死也！」言訖悲哽，女慰之曰：「郎子大孝，勝我
寡母孤女什百矣。」母曰：「床頭蹀躞之役，豈孝子所能為者？且身已向暮，旦夕犯霧露，
深以祧續為憂耳。」言間生入，母泣曰：「虧娘子良多，汝無忘報德。」生伏拜之。女曰：
「君敬我母，我勿謝也，君何謝焉？」於是益敬愛之。然其舉止生硬，毫不可幹。
    一日女出門，生目注之，女忽回首，嫣然而笑。生喜出意外，趨而從諸其家，挑之亦不
拒，欣然交歡。已，戒生曰：「事可一而不可再。」生不應而歸。明日又約之，女厲色不顧
而去。日頻來，時相遇，並不假以詞色。少遊戲之，則冷語冰人。忽於空處問生：「日來少
年誰也？」生告之。女曰：「彼舉止態狀，無禮於妾頻矣。以君之狎暱，故置之。請更寄
語：再復爾，是不欲生也已！」生至夕，以告少年，且曰：「子必慎之，是不可犯！」少年
曰：「既不可犯，君何私犯之？」生白其無。曰：「如其無。則猥褻之語，何以達君聽
哉？」生不能答。少年曰：「亦煩寄告：假惺惺勿作態；不然，我將遍播揚。」生甚怒之，
情見於色，少年乃去。一夕方獨坐，女忽至，笑曰：「我與君情緣未斷，寧非天數。」生狂
喜而抱於懷，欻聞履聲籍籍，兩人驚起，則少年推扉入矣。生驚問：「子胡為者？」笑曰：
「我來觀貞潔人耳。」顧女曰：「今日不怪人耶？」女眉豎頰紅，默不一語，急翻上衣，露
一革囊，應手而出，而尺許晶瑩匕首也。少年見之，駭而卻走。追出戶外，四顧渺然。女以
匕首望空拋擲，戛然有聲，燦若長虹，俄一物墮地作響。生急燭之，則一白狐身首異處矣。
大駭。女曰：「此君之孌童也。我固恕之，奈渠定不欲生何！」收刃入囊。生曳令入，曰：
「適妖物敗意，請俟來宵。」出門徑去。次夕女果至，遂共綢繆。詰其術，女曰：「此非君
所知。宜須慎秘，洩恐不為君福」又訂以嫁娶，曰：「枕席焉，提汲焉，非婦伊何也？業夫
婦矣，何必復言嫁娶乎？」生曰：「將勿憎吾貧耶？」曰：「君固貧，妾富耶？今宵之聚，
正以憐君貧耳。」臨別囑曰：「苟且之行，不可以屢。當來我自來，不當來相強無益。」後
相值，每欲引與私語，女輒走避。然衣綻炊薪，悉為紀理，不啻婦也。
    積數月，其母死，生竭力葬之。女由是獨居。生意孤寢可亂，逾垣入，隔窗頻呼，迄不
應。視其門，則空室扁焉。竊疑女有他約。夜復往，亦如之。遂留佩玉於窗間而去之。越
日，相遇於母所。既出，而女尾其後曰：「君疑妾耶？人各有心，不可以告人。今欲使君無
疑，烏得可？然一事煩急為謀。」問之，曰：「妾體孕已八月矣，恐旦晚臨盆。『妾身未分
明』，能為君生之，不能為君育之。可密告母覓乳媼，偽為討螟蛉者，勿言妾也。」生諾，
以告母。母笑曰：「異哉此女！聘之不可，而顧私於我兒。」喜從其謀以待之。又月餘，女
數日不至，母疑之，往探其門，蕭蕭閉寂。叩良久，女始蓬頭垢面自內出。啟而入之，則復
闔之。入其室，則呱呱者在床上矣。母驚問：「誕幾時矣？」答云：「三日。」捉繃席而視
之，則男也，且豐頤而廣額。喜曰：「兒已為老身育孫子，伶仃一身，將焉所托？」女曰：
「區區隱衷，不敢掬示老母。俟夜無人，可即抱兒去。」母歸與子言，竊共異之。夜往抱子
歸。
    更數夕，夜將半，女忽款門入，手提革囊，笑曰：「我大事已了，請從此別。」急詢其
故，曰：「養母之德，刻刻不去諸懷。向云『可一而不可再』者，以相報不在床第也。為君
貧不能婚，將為君延一線之續。本期一索而得，不意信水復來，遂至破戒而再。今君德既
酬，妾志亦遂，無憾矣。」問：「囊中何物？」曰：「仇人頭耳。」檢而窺之，鬚髮交而血
模糊。駭絕，復致研詰。曰：「向不與君言者，以機事不密，懼有宣洩。今事已成，不妨相
告：妾浙人。父官司馬，陷於仇，彼籍吾家。妾負老母出，隱姓名，埋頭項，已三年矣。所
以不即報者，徒以有母在；母去，又一塊肉累腹中，因而遲之又久。曩夜出非他，道路門戶
未稔，恐有訛誤耳。」言已出門，又囑曰：「所生兒，善視之。君福薄無壽，此兒可光門
閭。夜深不得驚老母，我去矣！」方淒然欲詢所之，女一閃如電，瞥爾間遂不復見。生歎惋
木立，若喪魂魄。明以告母，相為歎異而已。後三年生果卒。子十八舉進士，猶奉祖母以終
老雲。異史氏曰：「人必室有俠女，而後可以畜孌童也。不然，爾愛其艾豭，彼愛爾婁豬
矣！」

酒友

    車生者，家不中資而耽飲，夜非浮三白不能寢也，以故床頭樽常不空。一夜睡醒，轉側
間，似有人共臥者，意是覆裳墮耳。摸之則茸茸有物，似貓而巨，燭之狐也，酣醉而大臥。
視其瓶則空矣。因笑曰：「此我酒友也。」不忍驚，覆衣加臂，與之共寢，留燭以觀其變。
半夜狐欠伸，生笑曰：「美哉睡乎！」啟覆視之，儒冠之俊人也。起拜榻前，謝不殺之恩。
生曰：「我癖於曲櫱，而人以為癡；卿，我鮑叔也。如不見疑，當為糟丘之良友。」曳登榻
復寢。且言：「卿可常臨，無相猜。」狐諾之。生既醒，則狐已去。乃治旨酒一盛專伺狐。
    抵夕果至，促膝歡飲。狐量豪善諧，於是恨相得晚。狐曰：「屢叨良醞，何以報德？」
生曰：「鬥酒之歡，何置齒頰！」狐曰：「雖然，君貧士，杖頭錢大不易，當為君少謀酒
資。」明夕來告曰：「去此東南七里道側有遺金，可早取之。」詰旦而往，果得二金，乃市
佳餚，以佐夜飲。狐又告曰：「院後有窖藏宜發之。」如其言，果得錢百餘千，喜曰：「囊
中已自有，莫漫愁沽矣。」狐曰：「不然。轍中水胡可以久掬？合更謀之。」異日謂生曰：
「市上蕎價廉，此奇貨可居。」從之，收蕎四十餘石，人鹹非笑之。未幾大旱，禾豆盡枯，
惟蕎可種；售種息十倍，由此益富，治沃田二百畝。但問狐，多種麥則麥收，多種黍則黍
收，一切種植之早晚皆取決於狐。日稔密，呼生妻以嫂，視子猶子焉。後生卒，狐遂不復來。

蓮香

    桑生名曉，字子明，沂州人。少孤，館於紅花埠。桑為人靜穆自喜，日再出，就食東
鄰，余時堅坐而已。東鄰生戲曰：「君獨居，不畏鬼狐耶？」笑答曰：「丈夫何畏鬼狐？雄
來吾有利劍，雌者尚當開門納之。」鄰生歸與友謀，梯妓於垣而過之，彈指叩扉。主窺問其
誰，妓自言為鬼。生大懼，齒震震有聲，妓逡巡自去。鄰生早至主齋，生述所見，且告將
歸。鄰生鼓掌曰：「何不開門納之？」生頓悟其假，遂安居如初。積半年，一女子夜來叩
齋，生意友人之復戲也，啟門延入，則傾國之姝。驚問所來。曰：「妾蓮香，西家妓女。」
埠上青樓故多，信之。息燭登床，綢繆甚至。自此，三五宿輒一至。
    一夕獨坐凝思，一女子翩然入。生意其蓮，承逆與語。覿面殊非，年僅十五六，嚲袖垂
髫，風流秀曼，行步之間，若還若往。大愕，疑為狐。女曰：「妾良家女，姓李氏。慕君高
雅，幸能垂盼。」生喜，握其手，冷如冰，問：「何涼也？」曰：「幼質單寒，夜蒙霜露，
那得不爾。」既而羅襦衿解，儼然處子。女曰：「妾為情緣，葳蕤之質，一朝失守，不嫌鄙
陋，願常侍枕席。房中得毋有人否？」生云：「無他，止一鄰娼，顧亦不常至。」女曰：
「當謹避之。妾不與院中人等，君秘勿洩。彼來我往，彼往我來可耳。」雞鳴欲去，贈繡履
一鉤，曰：「此妾下體所著，弄之足寄思慕。然有人慎勿弄也！」受而視之，翹翹如解結
錐，心甚愛悅。越夕無人，便出審玩。女飄然忽至，遂信款呢。自此每出履，則女必應念而
至。異而詰之。笑曰：「適當其時耳。」
    一夜蓮來，驚曰：「郎何神氣蕭索？」生言：「不自覺。」蓮便告別，相約十日。去
後，李來恆無虛夕。問：「君情人何久不至？」因以相約告。李笑曰：「君視妾何如蓮香
美？」曰：「可稱兩絕，但蓮卿肌膚溫和。」李變色曰：「君謂雙美，對妾云爾。渠必月殿
仙人，妾定不及。」因而不歡。乃屈指計十日之期已滿，囑勿漏，將竊窺之。次夜蓮香果
至，笑語甚洽。及寢，大駭曰：「殆矣！十日不見，何益憊損？保無有他遇否？」生詢其
故。曰：「妾以神氣驗之，脈拆拆如亂絲，鬼症也。」次夜李來，生問：「窺蓮香何似？」
曰：「美矣。妾固謂世間無此佳人，果狐也。去，吾尾之，南山而穴居。」生疑其妒，漫應
之。逾夕戲蓮香曰：「余固不信，或謂卿狐者。」蓮亟問：「是誰所云？」笑曰：「我自戲
卿。」蓮曰：「狐何異於人？」曰：「惑之者病，甚則死，是以可懼。」蓮香曰：「不然。
如君之年，房後三日精氣可復，縱狐何害？設旦旦而伐之，人有甚於狐者矣。天下病屍瘵
鬼，寧皆狐盅死耶？雖然，必有議我者。」生力白其無，蓮詰益力。生不得已，洩之。蓮
曰：「我固怪君憊也。然何遽至此？得勿非人乎？君勿言，明宵當如渠窺妾者。」是夜李
至，才三數語，聞窗外嗽聲，急亡去。蓮入曰：「君殆矣！是真鬼物！暱其美而不速絕，冥
路近矣！」生意其妒，默不語。蓮曰：「固知君不忘情，然不忍視君死。明日當攜藥餌，為
君以除陰毒。幸病蒂尤淺，十日恙當已。請同榻以視痊可。」次夜果出刀圭藥啖生。頃刻，
洞下三兩行，覺臟腑清虛，精神頓爽。心雖德之，然終不信為鬼。蓮香夜夜同衾偎生，生欲
與合，輒止之。數日後膚革充盈。欲別，殷殷囑絕李，生謬應之。及閉戶挑燈，輒捉履傾
想，李忽至。數日隔絕，頗有怨色。生曰：「彼連宵為我作巫醫，請勿為懟，情好在我。」
李稍懌。生枕上私語曰：「我愛卿甚，乃有謂卿鬼者。」李結舌良久，罵曰：「必淫狐之惑
君聽也！若不絕之，妾不來矣！」遂嗚嗚飲泣。生百詞慰解乃罷。隔宿蓮香至，知李復來，
怒曰：「君必欲死耶！」生笑曰：「卿何相妒之深？」蓮益怒曰：「君種死根，妾為若除
之，不妒者將復何如？」生托詞以戲曰：「彼雲前日之病，為狐祟耳。」蓮乃歎曰：「誠如
君言，君迷不悟，萬一不虞，妾百口何以自解？請從此辭。百日後當視君於臥榻中。」留之
不可，怫然徑去。由是與李夙夜必偕。約兩月餘，覺大困頓。初猶自寬解，日漸羸瘠，惟飲
饘粥一甌。欲歸就奉養，尚戀戀不忍遽去。因循數日，沉綿不可復起。鄰生見其病憊，日遣
館僮饋給食飲。生至是始疑李，因請李曰：「吾悔不聽蓮香之言，以至於此！」言訖而瞑。
移時復甦，張目四顧，則李已去，自是遂絕。生羸臥空齋，思蓮香如望歲。
    一日方凝想間，忽有搴簾入者，則蓮香也。臨榻曬曰：「田舍郎，我豈妄哉！」生哽咽
良久，自言知罪，但求拯救。蓮曰：「病入膏肓，實無救法。姑來永訣，以明非妒。」生大
悲曰：「枕底一物，煩代碎之。」蓮搜得履，持就燈前，反覆展玩。李女欻入，卒見蓮香，
返身欲遁。蓮以身閉門，李窘急不知所出。生責數之，李不能答。蓮笑曰：「妾今始得與阿
姨面相質。昔謂郎君舊疾，未必非妾致，今竟何如？」李俯首謝過。蓮曰：「佳麗如此，乃
以愛結仇耶？」李即投地隕泣，乞垂憐救。蓮遂扶起，細詰生平。曰：「妾，李通判女，早
夭，瘞於牆外。已死春蠶，遺絲未盡。與郎偕好，妾之願也；致郎於死，良非素心。」蓮
曰：「聞鬼利人死，以死後可常聚，然否？」曰：「不然！兩鬼相逢，並無樂處。如樂也，
泉下少年郎豈少哉！」蓮曰：「癡哉！夜夜為之，人且不堪，而況於鬼！」李問：「狐能死
人，何術獨否？」蓮曰：「是採補者流，妾非其類。故世有不害人之狐，斷無不害人之鬼，
以陰氣盛也。」生聞其語，始知鬼狐皆真，幸習常見慣，頗不為駭。但念殘息如絲，不覺失
聲大痛。蓮顧問：「何以處郎君者？」李赧然遜謝。蓮笑曰：「恐郎強健，醋娘子要食楊梅
也。」李斂衽曰：「如有醫國手，使妾得無負郎君，便當埋首地下，敢復靦然於人世耶！」
蓮解囊出藥，曰：「妾早知有今，別後採藥三山，凡三閱月，物料始備，瘵盅至死，投之無
不蘇者。然症何由得，仍以何引，不得不轉求效力。」問：「何需？」曰：「櫻口中一點香
唾耳。我一丸進，煩接口而唾之。」李暈生頤頰，俯首轉側而視其履。蓮戲曰：「妹所得意
惟履耳！」李益慚，俯仰若無所容。蓮曰：「此平時熟技，今何吝焉？」遂以丸納生吻，轉
促逼之，李不得已唾之。蓮曰：「再！」又唾之。凡三四唾，丸已下嚥。少間腹殷然如雷
鳴，復納一丸，自乃接唇而布以氣。生覺丹田火熱，精神煥發。蓮曰：「愈矣！」
    李聽雞鳴，彷徨別去。蓮以新瘥，尚須調攝，就食非計，因將戶外反關，偽示生歸，以
絕交往，日夜守護之。李亦每夕必至，給奉慇勤，事蓮猶姊，蓮亦深憐愛之。居三月生健如
初，李遂數夕不至；偶至，一望即去。相對時亦悒悒不樂。蓮常留與共寢，必不肯。生追
出，提抱以歸，身輕若芻靈。女不得遁，遂著衣偃臥，踡其體不盈二尺。蓮益憐之，陰使生
狎抱之，而撼搖亦不得醒。生睡去，覺而索之已杳。後十餘日更不復至。生懷思殊切，恆出
履共弄。蓮曰：「窈娜如此，妾見猶憐，何況男子！」生曰：「昔日弄履則至，心固疑之，
然終不料其鬼。今對履思容，實所愴惻。」因而泣下。
    先是，富室張姓有女子燕兒，年十五，不汗而死。終夜復甦，起顧欲奔。張扃戶，不得
出。女自言：「我通判女魂。感桑郎眷注，遺舄猶存彼處。我真鬼耳，錮我何益？」以其言
有因，詰其至此之由。女低徊反顧，茫不自解。或有言桑生病歸者，女執辨其誣。家人大
疑。東鄰生聞之，逾垣往窺，見生方與美人對語。掩入逼之，張皇間已失所在。鄰生駭詰。
生笑曰：「向固與君言，雌者則納之耳。」鄰生述燕兒之言。生乃啟關，將往偵探，苦無
由。張母聞生果未歸，益奇之。故使傭媼索履，生遂出以授。燕兒得之喜。試著之，鞋小於
足者盈寸，大駭。攬鏡自照，忽恍然己之借軀以生也者，因陳所由。母始信之。女鏡面大哭
曰：「當日形貌，頗堪自信，每見蓮姊，猶增慚怍。今反若此，人也不如其鬼也！」把履號
啕，勸之不解。蒙衾僵臥，食之，亦不食，體膚盡腫；凡七日不食，卒不死，而腫漸消；覺
饑不可忍，乃復食。數日，遍體瘙癢，皮盡脫。晨起，睡舄遺墮，索著之，則碩大無朋矣。
因試前履，肥瘦吻合，乃喜。復自鏡，則眉目頤頰，宛肖生平，益喜。盥櫛見母，見者盡眙。
    蓮香聞其異，勸生媒通之，而以貧富懸邈，不敢遽進。會媼初度，因從其子婿行往為
壽。媼睹生名，故使燕兒窺簾認客。生最後至，女驟出捉袂，欲從與俱歸。母訶譙之，始慚
而入。生審視宛然，不覺零涕，因拜伏不起。媼扶之，不以為侮。生出，浼女舅執柯，媼議
擇吉贅生。生歸告蓮香，且商所處。蓮悵然良久，便欲別去，生大駭泣下。蓮曰：「君行花
燭於人家，妾從而往，亦何形顏？」生謀先與旋里而後迎燕，蓮乃從之。生以情白張。張聞
其有室，怒加誚讓。燕兒力白之，乃如所請。至日生往親迎，家中備具頗甚草草。及歸，則
自門達堂，悉以罽毯貼地，百千籠燭，燦列如錦。蓮香扶新婦入青廬，搭面既揭，歡若生
平。蓮陪巹飲，因細詰還魂之異。燕曰：「爾日抑鬱無聊，徒以身為異物，自覺形穢。別後
憤不歸墓，隨風漾泊。每見生人則羨之。晝憑草木，夜則信足浮沉。偶至張家，見少女臥床
上，近附之，未知遂能活也。」蓮聞之，默默若有所思。
    逾兩月，蓮舉一子。產後暴病，日就沉綿。捉燕臂曰：「敢以孽種相累，我兒即若
兒。」燕泣下，姑慰藉之。為召巫醫，輒卻之。沉痼彌留，氣如懸絲，生及燕兒皆哭。忽張
目曰：「勿爾！子樂生，我樂死。如有緣，十年後可復得見。」言訖而卒。啟衾將斂，屍化
為狐。生不忍異視，厚葬之。子名狐兒，燕撫如己出。每清明必抱兒哭諸其墓。後生舉於
鄉，家漸裕，而燕苦不育。狐兒頗慧，然單弱多疾。燕每欲生置媵。一日，婢忽白：「門外
一嫗，攜女求售。」燕呼入，卒見，大驚曰：「蓮姊復出耶！」生視之，真似，亦駭。問：
「年幾何？」答云：「十四。」聘金幾何？」曰：「老身止此一塊肉，但俾得所，妾亦得啖
飯處，後日老骨不至委溝壑，足矣。」生優價而留之。燕握女手入密室，撮其頷而笑曰：
「汝識我否？」答言：「不識。」詰其姓氏，曰：「妾韋姓。父徐城賣漿者，死三年矣。」
燕屈指停思，蓮死恰十有四載。又審視女儀容態度，無一不神肖者。乃拍其頂而呼曰：「蓮
姊，蓮姊！十年相見之約，當不欺吾！」女忽如夢醒，豁然曰：「咦！」熟視燕兒。生笑
曰：「此『似曾相識燕歸來』也。」女泫然曰：「是矣。聞母言，妾生時便能言，以為不
祥，犬血飲之，遂昧宿因。今日始如夢寤。娘子其恥於為鬼之李妹耶？」共話前生，悲喜交
至。一日，寒食，燕曰：「此每歲妾與郎君哭姊日也。」遂與親登其墓，荒草離離，木已拱
矣。女亦太息。燕謂生曰：「妾與蓮姊，兩世情好，不忍相離，宜令白骨同穴。」生從其
言，啟李塚得骸，舁歸而合葬之。親朋聞其異，吉服臨穴，不期而會者數百人。余庚戌南遊
至沂，阻雨休於旅舍。有劉生子敬，其中表親，出同社王子章所撰《桑生傳》，約萬餘言，
得卒讀。此其崖略耳。
    異史氏曰：「嗟乎！死者而求其生，生者又求其死，天下所難得者非人身哉？奈何具此
身者，往往而置之，遂至腆然而生不如狐，泯然而死不如鬼。」

阿寶

    粵西孫子楚，名士也。生有枝指；性迂訥，人誑之輒信為真。或值座有歌妓，則必遙望
卻走。或知其然，誘之來，使妓狎逼之，則赬顏徹頸，汗珠珠下滴，因共為笑。遂貌其呆狀
相郵傳，作醜語而名之「孫癡」。
    邑大賈某翁，與王侯埒富，姻戚皆貴胄。有女阿寶，絕色也，日擇良匹，大家兒爭委禽
妝，皆不當翁意。生時失儷，有戲之者勸其通媒，生殊不自揣，果從其教，翁素耳其名而貧
之。媒媼將出，適遇寶，問之，以告。女戲曰：「渠去其枝指，余當歸之。」媼告生。生
曰：「不難。」媒去，生以斧自斷其指，大痛徹心，血益傾注，濱死。過數日始能起，往見
媒而示之。媼驚，奔告女；女亦奇之，戲請再去其癡。生聞而嘩辨，自謂不癡，然無由見而
自剖。轉念阿寶未必美如天人，何遂高自位置如此？由是曩念頓冷。
    會值清明，俗於是日婦女出遊，輕薄少年亦結隊隨行，恣其月旦。有同社數人強邀生
去。或嘲之曰：「莫欲一觀可人否？」生亦知其戲己，然以受女揶揄故，亦思一見其人，忻
然隨眾物色之。遙見有女子憩樹下，惡少年環如牆堵。眾曰：「此必阿寶也。」趨之，果寶
也。審諦之，娟麗無雙。少傾人益稠。女起，遽去。眾情顛倒，品頭題足，紛紛若狂；生獨
默然。及眾他適，回視生猶癡立故所，呼之不應。群曳之曰：「魂隨阿寶去耶？」亦不答。
眾以其素訥，故不為怪，或推之，或挽之以歸。至家直上床臥，終日不起，冥如醉，喚之不
醒。家人疑其失魂，招於曠野，莫能效。強拍問之，則朦朧應云：「我在阿寶家。」及細詰
之，又默不語，家人惶惑莫解。初，生見女去，意不忍捨，覺身已從之行，漸傍其衿帶間，
人無呵者。遂從女歸，坐臥依之，夜輒與狎，甚相得。然覺腹中奇餒，思欲一返家門，而迷
不知路。女每夢與人交，問其名，曰：「我孫子楚也。」心異之，而不可以告人。生臥三
日，氣休休若將澌滅。家人大恐，托人婉告翁，欲一招魂其家。翁笑曰：「平昔不相往還，
何由遺魂吾家？」家人固哀之，翁始允。巫執故服、草荐以往。女詰得其故，駭極，不聽他
往，直導入室，任招呼而去。巫歸至門，生榻上已呻。既醒，女室之香奩什具，何色何名，
歷言不爽。女聞之，益駭，陰感其情之深。
    生既離床寢，坐立凝思，忽忽若忘。每伺察阿寶，希幸一再進之。浴佛節，聞將降香水
月寺，遂早旦往候道左，目眩睛勞。日涉午，女始至，自車中窺見生，以摻手搴簾，凝睇不
轉。生益動，尾從之。女忽命青衣來詰姓字。生慇勤自展，魂益搖。車去始歸。歸復病，冥
然絕食，夢中輒呼寶名，每自恨魂不復靈。家舊養一鸚鵡，忽斃，小兒持弄於床。生自念：
倘得身為鸚鵡，振翼可達女室。心方注想，身已翩然鸚鵡，遽飛而去，直達寶所。女喜而撲
之，鎖其肘，飼以麻子。大呼曰：「姐姐勿鎖！我孫子楚也！」女大駭，解其縛，亦不去。
女祝曰：「深情已篆中心。今已人禽異類，姻好何可復圓？」鳥云：「得近芳澤，於願已
足。」他人飼之不食，女自飼之則食；女坐則集其膝，臥則依其床。如是三日，女甚憐之。
陰使人輶生，生則僵臥氣絕已三日，但心頭未冰耳。女又祝曰：「君能復為人，當誓死相
從。」鳥云：「誑我！」女乃自矢。鳥側目若有所思。少間，女束雙彎，解履床下，鸚鵡驟
下，銜履飛去。女急呼之，飛已遠矣。
    女使嫗往探，則生已寤。家人見鸚鵡銜繡履來，墮地死，方共異之。生既蘇即索履，眾
莫知故。適嫗至，入視生，問履所自。生曰：「是阿寶信誓物。借口相覆，小生不忘金諾
也。」嫗反命，女益奇之，故使婢洩其情於母。母審之確，乃曰：「此子才名亦不惡，但有
相如之貧。擇數年得婿若此，恐將為顯者笑。」女以履故，矢不他。翁媼從之，馳報生。生
喜，疾頓瘳。翁議贅諸家。女曰：「婿不可久處岳家。況郎又貧，久益為人賤。兒既諾之，
處蓬茅而甘藜藿，不怨也。」生乃親迎成禮，相逢如隔世歡。
    自是家得奩妝小阜，頗增物產。而生癡於書，不知理家人生業。女善居積，亦不以他事
累生，居三年家益富。生忽病消渴，卒。女哭之痛，淚眼不晴，至絕眠食，勸之不納，乘夜
自經。婢覺之，急救而醒，終亦不食。三日集親黨，將以殮生。聞棺中呻以息，啟之，已復
活。自言：「見冥王，以生平樸誠，命作部曹。忽有人白：『孫部曹之妻將至。』王稽鬼
錄，言：『此未應便死。』又白：「不食三日矣。』王顧謂：『感汝妻節義，姑賜再生。』
因使馭卒控馬送余還。」由此體漸平。值歲大比，入闈之前，諸少年玩弄之，共擬隱僻之題
七，引生僻處與語，言：「此某家關節，敬秘相授。」生信之，晝夜揣摩製成七藝，眾隱笑
之。時典試者慮熟題有蹈襲弊，力反常經，題紙下，七藝皆符。生以是掄魁。明年舉進士，
授詞林。上聞異，召問之，生具啟奏，上大嘉悅。後召見阿寶，賞賚有加焉。
    異史氏曰：「性癡則其志凝，故書癡者文必工，藝癡者技必良。世之落拓而無成者，皆
自謂不癡者也。且如粉花蕩產，盧雉傾家，顧癡人事哉！以是知慧黠而過，乃是真癡，彼孫
子何癡乎！」
    集癡類十：窖鏹食貧，對客輒誇兒慧，愛兒不忍教讀，諱病恐人知，出資賺人嫖，竊赴
飲會賺人賭，倩人作文欺父兄，父子賬目太清，家庭用機械，喜子弟善賭。

九山王

    曹州李姓者，邑諸生，家素饒，而居宅故不甚廣，捨後有園數畝，荒置之。一日有叟來
稅屋，出直百金，李以無屋為辭。叟曰：「請受之，但無煩慮。」李不喻其意，姑受之，以
覘其異。越日，村人見輿馬眷口入李家，紛紛甚夥，共疑李第無安頓所，問之。李殊不自
知，歸而察之，並無跡響。過數日叟忽來謁，且云：「庇宇下已數晨夕，事事都草創，起爐
作灶，未暇一修客子禮。今遣兒女輩作黍，幸一垂顧。」李從之，則入園中，欻見捨宇華
好，嶄然一新；入室陳設芳麗，酒鼎沸於廊下，茶煙裊於廚中。俄而行酒薦饌，備極甘旨，
時見庭下少年人，往來甚眾；又聞兒女喁喁，幕中作笑語聲；家人婢僕，似有數十百口。李
心知其狐。
    席終而歸，陰懷殺心。每入市，市硝硫積數百斤，暗布園中殆滿。驟火之，焰亙霄漢，
如黑靈芝，燔臭灰瞇不可近，但聞鳴啼嗥動之聲，嘈雜聒耳。既熄入視，則死狐滿地，焦頭
爛額者不可勝計。方閱視間，叟自外來，顏色慘慟，責李曰：「夙無嫌怨，荒園報歲百金非
少；何忍遂相族滅？此奇慘之仇無不報者！」忿然而去。疑其擲礫為殃，而年餘無少怪異。
時順治初年，山中群盜竊發，嘯聚萬餘人，官莫能捕。生以家口多，日憂離亂。適村中來一
星者，自號「南山翁」，言人休咎，了若目睹，名大噪，李召至家，求推甲子。翁愕然起
敬，曰：「此真主也！」李聞大駭，以為妄；翁正容固言之。李疑信半焉，乃曰：「豈有白
手受命而帝者乎？」翁謂：「不然。自古帝王，類多起於匹夫，誰是生而天子者？」生惑
之，前席而請。翁毅然以「臥龍」自任。請先備甲冑數千具、弓弩數千事。李慮人莫之歸。
翁曰：「臣請為大王連諸山，深相結。使嘩言者謂大王真天子，山中士卒，宜必響應。」李
喜，遣翁行。發藏鏹，造甲冑。翁數日始還，曰：「借大王威福，加臣三寸舌，諸山莫不願
執鞭靮，從戟下。」浹旬之間，果歸命者數千人。於是拜翁為軍師，建大纛，設彩幟若林，
據山立柵，聲勢震動。邑令率兵來討，翁指揮群寇大破之。令懼，告急於兗。兗兵遠涉而
至，翁又伏寇進擊，兵大潰，將士殺傷者甚眾。勢益震，黨以萬計，因自立為「九山王」。
翁患馬少，會都中解馬赴江南，遣一旅要路篡取之。由是「九山王」之名大噪。加翁為「護
國大將軍」。高臥山巢，公然自負，以為黃袍之加，指日可俟矣。東撫以奪馬故，方將進
剿，又得兗報，乃發精兵數千，與六道合圍而進。軍旅旌旗，彌滿山谷。「九山王」大懼，
召翁謀之，則不知所往。「九山王」窘急無術，登山而望曰：「今而知朝廷之勢大矣！」山
破被擒，妻孥戮之。始悟翁即老狐，蓋以族滅報李也。
    異史氏曰：「夫人擁妻子，閉門科頭，何處得殺？即殺，亦何由族哉？狐之謀亦巧矣。
而壤無其種者，雖溉不生；彼其殺狐之殘，方寸已有盜根，故狐得長其萌而施之報。今試執
途人而告之曰：『汝為天子！』未有不駭而走者。明明導以族滅之為，而猶樂聽之，妻子為
戮，又何足雲？然人聽匪言也，始聞之而怒，繼而疑，又既而信，迨至身名俱殞，而始悟其
誤也，大率類此矣。

遵化署狐

    諸城邱公為遵化道，署中故多狐，最後一樓，綏綏者族而居之，以為家。時出殃人，遣
之益熾。官此者惟設牲禱之，無敢迕。邱公蒞任，聞而怒之。狐亦畏公剛烈，化一嫗告家人
曰：「幸白大人勿相仇。容我三日，將攜細小避去。」公聞，亦默不言。次日，閱兵已，戒
勿散，使盡扛諸營巨炮驟入，環樓千座並發。數仞之樓，頃刻摧為平地，革肉毛血，自天雨
而下。但見濃塵毒霧之中，有白氣一縷，冒煙沖空而去，眾望之曰：「逃一狐矣。」而署中
自此平安。
    後二年，公遣干僕繼銀如干數赴都，將謀遷擢。事未就，姑窖藏於班役之家。忽有一叟
詣闕聲屈，言妻子橫被殺戮；又訐公克削軍糧，夤緣當路，現頓某家，可以驗證。奉旨押
驗。至班役家，冥搜不得，叟惟以一足點地。悟其意，發之，果得金；金上鐫有「某郡解」
字。已而覓叟，則失所在。執鄉里姓名以求其人，竟亦無之。公由此罹難。乃知叟即逃狐
也。異史氏曰：「狐之祟人，可誅甚矣。然服而捨之，亦以全吾仁。公可雲疾之已甚者矣。
抑使關西為此，豈百狐所能仇哉！

張誠

    豫人張氏者，其先齊人，明末齊大亂，妻為北兵掠去。張常客豫，遂家焉。娶於豫，生
子訥。無何，妻卒，又娶繼室牛氏，生子誠。牛氏悍甚，每嫉訥，奴畜之，啖以惡草具。使
樵，日責柴一肩，無則撻楚詬詛，不可堪。隱畜甘脆餌誠，使從塾師讀。
    誠漸長，性孝友，不忍兄劬，陰勸母；母弗聽。一日訥入山樵，未終，值大風雨，避身
巖下，雨止而日已暮。腹中大餒，遂負薪歸。母驗之少，怒不與食。飢火燒心，入室僵臥。
誠自塾中來，見兄嗒然，問：「病乎？」曰：「餓耳。」問其故，以情告。誠愀然便去，移
時懷餅來餌兄。兄問其所自來。曰：「余竊面倩鄰婦為之，但食勿言也。」訥食之。囑弟
曰：「後勿復然，事洩累弟。且日一啖，饑當不死。」誠曰：「兄故弱，烏能多樵！」次日
食後，竊赴山，至兄樵處。兄見之，驚問：「將何作？」答曰：「將助樵采。」問：「誰之
遣？」曰：「我自來耳。」兄曰：「無論弟不能樵，縱或能之，且猶不可。」於是速之歸。
誠不聽，以手足斷柴助兄。且云：「明日當以斧來。」兄近止之。見其指已破，履已穿，悲
曰：「汝不速歸，我即以斧自剄死！」誠乃歸。兄送之半途，方復回樵。既歸，詣塾囑其師
曰：「吾弟年幼，宜閉之。山中虎狼多。」師曰：「午前不知何往，業夏楚之。」歸謂誠
曰：「不聽吾言，遭笞責矣！」誠笑曰：「無之。」明日懷斧又去，兄駭曰：「我固謂子勿
來，何復爾？」誠不應，刈薪且急，汗交頤不少休。約足一束，不辭而返。師又責之，乃實
告之。師歎其賢，遂不之禁。兄屢止之，終不聽。
    一日與數人樵山中，欻有虎至，眾懼而伏，虎竟銜誠去。虎負人行緩，為訥追及，訥力
斧之，中胯。虎痛狂奔，莫可尋逐，痛哭而返。眾慰解之，哭益悲。曰：「吾弟，非猶夫人
之弟；況為我死，我何生焉！」遂以斧自刎其項。眾急救之，入肉者已寸許，血溢如湧，眩
瞀殞絕。眾駭，裂之衣而約之，群扶以歸。母哭罵曰：「汝殺吾兒，欲劙頸以塞責耶！」訥
呻云：「母勿煩惱，弟死，我定不生！」置榻上，創痛不能眠，惟晝夜依壁坐哭。父恐其亦
死，時就榻少哺之，牛輒詬責，訥遂不食，三日而斃。村中有巫走無常者，訥途遇之，緬訴
曩苦。因詢弟所，巫言不聞，遂反身導訥去。至一都會，見一皂衫人自城中出，巫要遮代問
之。皂衫人於佩囊中檢牒審顧，男婦百餘，並無犯而張者。巫疑在他牒。皂衫人曰：「此路
屬我，何得差逮。」訥不信，強巫入內城。城中新鬼、故鬼往來憧憧，亦有故識，就問，迄
無知者。忽共嘩言：「菩薩至！」仰見雲中有偉人，毫光徹上下，頓覺世界通明。巫賀曰：
「大郎有福哉！菩薩幾十年一入冥司拔諸苦惱，今適值之。」便捽訥跪。眾鬼囚紛紛籍籍，
合掌齊誦慈悲救苦之聲，哄騰震地。菩薩以楊柳枝遍灑甘露，其細如塵；俄而霧收光斂，遂
失所在。訥覺頸上沾露，斧處不復作痛。巫乃導與俱歸，望見裡門，始別而去。訥死二日，
豁然竟蘇，悉述所遇，謂誠不死。母以為撰造之誣，反詬罵之。訥負屈無以自伸，而摸創痕
良瘥。自力起，拜父曰：「行將穿雲入海往尋弟，如不可見，終此身勿望返也。願父猶以兒
為死。」翁引空處與泣，無敢留之，訥乃去。
    每於沖衢訪弟耗，途中資斧斷絕，丐而行。逾年達金陵，懸鶉百結，傴僂道上。偶見十
餘騎過，走避道側。內一人如官長，年四十已來，健卒駿馬，騰踔前後。一少年乘小駟，屢
視訥。訥以其貴公子，未敢仰視。少年停鞭少駐，忽下馬，呼曰：「非吾兄耶！」訥舉首審
視，誠也，握手大痛失聲。誠亦哭曰：「兄何漂落以至於此？」訥言其情，誠益悲。騎者並
下問故，以白官長。官命脫騎載訥，連轡歸諸其家，始詳詰之。初，虎銜誠去，不知何時置
路側，臥途中經宿，適張別駕自都中來，過之，見其貌文，憐而撫之，漸蘇。言其裡居，則
相去已遠，因載與俱歸。又藥敷傷處，數日始痊。別駕無長君，子之。蓋適從游矚也。誠具
為兄告。言次，別駕入，訥拜謝不已。誠入內捧帛衣出進兄，乃置酒燕敘。別駕問：「貴族
在豫，幾何丁壯？」訥曰：「無有。父少齊人，流寓於豫。」別駕曰：「僕亦齊人。貴裡何
屬？」答曰：「曾聞父言屬東昌轄。」驚曰：「我同鄉也！何故遷豫？」訥曰：「明季清兵
入境，掠前母去。父遭兵燹，蕩無家室。先賈於西道，往來頗稔，故止焉。」又驚問：「君
家尊何名？」訥告之。別駕瞠而視，俯首若疑，疾趨入內。無何，太夫人出。共羅拜已，問
訥曰：「汝是張炳之之孫耶？」曰：「然。」太夫人大哭，謂別駕曰：「此汝弟也。」訥兄
弟莫能解。太夫人曰：「我適汝父三年，流離北去，身屬黑固山半年，生汝兄。又半年固山
死，汝兄補秩旗下遷此官。今解任矣。每刻刻念鄉井，遂出籍，復故譜。屢遣人至齊，殊無
所覓耗，何知汝父西徙哉！」乃謂別駕曰：「汝以弟為子，折福死矣！」別駕曰：「曩問
誠，誠未嘗言齊人，想幼稚不憶耳。」乃以齒序：別駕四十有一，為長；誠十六，最少；訥
二十二，則伯而仲矣，別駕得兩弟，甚歡，與同臥處，盡悉離散端由，將作歸計。太夫人恐
不見容。別駕曰：「能容則共之，否則析之。天下豈有無父之人？」
    於是鬻宅辦裝，刻日西發。既抵裡，訥及誠先馳報父。父自訥去，妻亦尋卒；塊然一老
鰥，形影自吊。忽見訥人，暴喜，恍恍以驚；又睹誠，喜極不復作言，潸潸以涕。又告以別
駕母子至，翁輟泣愕然，不能喜，亦不能悲，蚩蚩以立。未幾，別駕入，拜已；太夫人把翁
相向哭。既見婢媼廝卒，內外盈塞，坐立不知所為。誠不見母，問之，方知已死，號嘶氣
絕，食頃始蘇。別駕出資建樓閣，延師教兩弟。馬騰於廄，人喧於室，居然大家矣。
    異史氏曰：「余聽此事至終，涕凡數墮。十餘歲童子，斧薪助兄，慨然曰：『王覽固再
見乎！」』於是一墮。至虎銜誠去，不禁狂呼曰：『天道憒憒如此！』於是一墮。及兄弟猝
遇，則喜而亦墮。轉增一兄，又益一悲，則為別駕墮。一門團圞，驚出不意，喜出不意，無
從之涕，則為翁墮也。不知後世亦有善涕如某者乎？」

汾州狐

    汾州判朱公者，居廨多狐。公夜坐，有女子往來燈下，初謂是家人婦，未遑顧瞻，及舉
目，竟不相識，而容光艷絕。心知其狐，而愛好之，遽呼之來，女停履笑曰：「厲聲加人，
誰是汝婢媼耶？」朱笑而起，曳坐謝過。遂與款密，久如夫妻之好。忽謂曰：「君秩當遷，
別有日矣。」問：何時？」答曰：「目前。但賀者在門，吊者即在閭，不能官也。」三日遷
報果至，次日即得太夫人訃音。公解任，欲與偕旋。狐不可，送之河上，強之登舟。女曰：
「君自不知，狐不能過河也。」朱不忍別，戀戀河畔。女忽出，言將一謁故舊。移時歸，即
有客來答拜。女別室與語。客去乃來，曰：「請便登舟，妾送君渡。」朱曰：「向言不能
渡，今何以渡？」曰：「曩所謁非他，河神也。妾以君故特請之。彼限我十天往復，故可暫
依耳。」遂同濟。至十日，果別而去。

巧娘

    廣東有搢紳傅氏年，六十餘，生一子名廉，甚慧而天閹，十七歲陰才如蠶。遐邇聞知，
無以女女者。自分宗緒已絕，晝夜憂怛，而無如何。
    廉從師讀。師偶他出，適門外有猴戲者，廉視之，廢學焉。度師將至而懼，遂亡去。離
家數里，見一素衣女郎偕小婢出其前。女一回首，妖麗無比，蓮步蹇緩，廉趨過之。女回顧
婢曰：「試問郎君，得無慾如瓊乎？」婢果呼問，廉詰其何為，女曰：「倘之瓊也，有尺書
一函，煩便道寄裡門。老母在家，亦可為東道主。」廉出本無定向，念浮海亦得，因諾之。
女出書付婢，婢轉付生。問其姓名居裡，云：「華姓，居秦女村，去北郭三四里。」生附舟
便去。至瓊州北郭，日已曛暮，問秦女村，迄無知者。望北行四五里，星月已燦，芳草迷
目，曠無逆旅，窘甚。見道側墓，思欲傍墳棲止，大懼虎狼，因攀樹猱升，蹲踞其上。聽松
聲謖謖，宵蟲哀奏，中心忐忑，悔至如燒。
    忽聞人聲在下，俯瞰之，庭院宛然，一麗人坐石上，雙鬟挑畫燭，分侍左右。麗人左顧
曰：「今夜月白星疏，華姑所贈團茶，可烹一盞，賞此良夜。」生意其鬼魅，毛髮直豎，不
敢少息。忽婢子仰視曰：「樹上有人！」女驚起曰：「何處大膽兒，暗來窺人！」生大懼，
無所逃隱，遂盤旋下，伏地乞宥。女近臨一睇，反恚為喜，曳與並坐。睨之，年可十七八，
姿態艷絕，聽其言亦土音。問：「郎何之？」答云：「為人作寄書郵。」女曰：「野多暴
客，露宿可虞。不嫌蓬蓽，願就稅駕。」邀生入。室惟一榻，命展婢兩被其上。生自慚形
穢，願在下床。女笑曰：「佳客相逢，女元龍何敢高臥？」生不得已，遂與共榻，而惶恐不
敢自舒。未幾女暗中以纖手探入，輕捻脛股，生偽寐若不覺知。又未幾啟衾入，搖生，迄不
動，女便下探隱處。乃停手悵然，悄悄出衾去，俄聞哭聲。生惶愧無以自容，恨天公之缺陷
而已。女呼婢篝燈。婢見啼痕，驚問所苦。女搖首曰：「我歎吾命耳。」婢立榻前，耽望顏
色。女曰：「可喚郎醒，遣放去。」生聞之，倍益慚怍，且懼宵半，茫茫無所之。
    籌念間，一婦人排闥入。婢曰：「華姑來。」微窺之，年約五十餘，猶風格。見女未
睡，便致詰問，女未答。又視榻上有臥者，遂問：「共榻何人？」婢代答：「夜一少年郎寄
此宿。」婦笑曰：「不知巧娘諧花燭。」見女啼淚未乾，驚曰：「合巹之夕，悲啼不倫，將
勿郎君粗暴也？」女不言，益悲。婦欲捋衣視生，一振衣，書落榻上。婦取視，駭曰：「我
女筆意也！」拆讀歎吒。女問之。婦云：「是三姐家報，言吳郎已死，煢無所依，且為奈
何？」女曰：「彼固雲為人寄書，幸未遣之去。」婦呼生起，究詢書所自來，生備述之。婦
曰：「遠煩寄書，當何以報？」又熟視生，笑問：「何迕巧娘？」生言：「不自知罪。」又
詰女，女歎曰：「自憐生適鬮寺，沒奔椓人，是以悲耳。」婦顧生曰：「慧黠兒，固雄而雌
者耶？是我之客，不可久溷他人。」遂導生入東廂，探手於褲而驗之。笑曰：「無怪巧娘零
涕。然幸有根蒂，猶可為力。」挑燈遍翻箱簏，得黑丸授生，令即吞下，秘囑勿嘩，乃出。
生獨臥籌思，不知藥醫何症。將比五更，初醒，覺臍下熱氣一縷直衝隱處，蠕蠕然似有物垂
股際，自探之，身已偉男。心驚喜，如乍膺九錫。
    欞色才分，婦即入室，以炊餅納生，叮囑耐坐，反關其戶。出語巧娘曰：「郎有寄書
勞，將留招三娘來與訂姊妹交。且復閉置，免人厭惱。」乃出門去。生迴旋無聊，時近門
隙，如鳥窺籠。望見巧娘，輒欲招呼自呈，慚訥而止。延及夜分，婦始攜女歸。發扉曰：
「悶煞郎君矣！三娘可來拜謝。」途中人逡巡入，向生斂衽。婦命相呼以兄妹，巧娘笑曰：
「姊妹亦可。」並出堂中，團坐置飲。飲次，巧娘戲問：「寺人亦動心佳麗否？」生曰：
「跛者不忘履，盲者不忘視。」相與粲然。巧娘以三娘勞頓，迫令安置。婦顧三娘，俾與生
俱。三娘羞暈不行。婦曰：「此丈夫而巾幗者，何畏之？」敦促偕去。私囑生曰：「陰為吾
婿，陽為吾子，可也。」生喜，捉臂登床，發硎新試，其快可知，既於枕上問女：「巧娘何
人？」曰：「鬼也。才色無匹，而時命蹇落。適毛家小郎子，病閹，十八歲而不能人，因邑
邑不暢，繼恨如冥。」生驚，疑三娘亦鬼。女曰：「實告君，妾非鬼，狐耳。巧娘獨居無
耦，我母子無家，借廬棲止。」生大愕。女云：「無懼，雖故鬼狐，非相禍者。」由此日共
談宴。雖知巧娘非人，而心愛其娟好，獨恨自獻無隙。生蘊藉，善諛噱，頗得巧娘憐。一日
華氏母子將他往，復閉生室中。生悶氣，繞室隔扉呼巧娘；巧娘命婢歷試數鑰，乃得啟。生
附耳請間，巧娘遣婢去，生挽就寢榻，偎向之，女戲掬臍下，曰：「惜可兒此處闕然。」語
未竟，觸手盈握。驚曰：「何前之渺渺，而遽累然！」生笑曰：「前羞見客，故縮，今以誚
謗難堪，聊作蛙怒耳。」遂相綢繆。已而恚曰：「今乃知閉戶有因。昔母子流蕩棲無所，假
廬居之。三娘從學刺繡，妾曾不少秘惜。乃妒忌如此！」生勸慰之，且以情告，巧娘終銜
之。生曰：「密之！華姑囑我嚴。」語未及已，華姑掩入，二人皇遽方起。華姑逋目，問：
「誰啟扉？」巧娘笑逆自承。華益怒，聒絮不已。巧娘故哂曰：「阿姥亦大笑人！是丈夫而
巾幗者，何能為？」三娘見母與巧娘苦相抵，意不自安，以一身調停兩間，始各拗怒為喜。
巧娘言雖憤烈，然自是屈意事三娘。但華姑晝夜閒防，兩情不得自展，眉目含情而已。
    一日，華姑謂生曰：「吾兒姊妹皆已奉事君，念居此非計，君宜歸告父母，早訂永
約。」即治裝促生行。二女相向，容顏悲惻。而巧娘尤不可堪，淚滾滾如斷貫珠，殊無已
時。華姑排止之，便曳生出。至門外，則院宇無存，但見荒塚。華姑送至舟上，曰：「君行
後，老身攜兩女僦屋於貴邑。倘不忘夙好，李氏廢園中，可待親迎。」生乃歸。時傅父覓子
不得，正切焦慮，見子歸，喜出非望。生略述崖末，兼至華氏之訂。父曰：「妖言何足聽
信？汝尚能生還者，徒以閹廢故。不然，死矣！」生曰：「彼雖異物，情亦猶人，況又慧
麗，娶之亦不為戚黨笑。」父不言，但嗤之。生乃退而技癢，不安其分，輒私婢，漸至白晝
宣淫，意欲駭聞翁媼。一日為小婢所窺，奔告母，母不信，薄觀之，始駭。呼婢研究，盡得
其狀。喜極，逢人宣暴，以示子不閹，將論婚於世族。生私白母：「非華氏不娶。」母曰：
「世不乏美婦人，何必鬼物？」生曰：「兒非華姑，無以知人道，背之不祥。」傅父從之，
遣一僕一嫗往覘之。出東郭四五里，尋李氏園。見敗垣竹樹中，縷縷有飲煙。嫗下乘，直造
其闥，則母子拭幾濯溉，似有所伺。嫗拜致主命。見三娘，驚曰：「此即吾家小主婦耶？我
見猶憐，何怪公子魂思而夢繞之。」便問阿姊。華姑歎曰：「是我假女，三日前忽殂謝
去。」因以酒食餉嫗及僕。嫗歸，備道三娘容止，父母皆喜。末陳巧娘死耗，生惻惻欲涕。
至親迎之夜，見華姑親問之。答云：「已投生北地矣。」生欷歔久之。迎三娘歸，而終不能
忘情巧娘，凡有自瓊來者，必召見問之。或言秦女墓夜聞鬼哭，生詫其異，入告三娘。三娘
沉吟良久，泣下曰：「妾負姊矣！」詰之，答云：「妾母子來時，實未使聞。茲之怨啼，將
無是姊？向欲相告，恐彰母過。」生聞之，悲已而喜。即命輿，宵晝兼程，馳詣其墓，叩墓
木而呼曰：「巧娘！巧娘！某在斯！」俄見女郎捧嬰兒，自穴中出，舉首酸嘶，怨望無已；
生亦涕下。探懷問誰氏子，巧娘曰：「是君之遺孽也，誕三月矣。」生歎曰：「誤聽華姑
言，使母子埋憂地下，罪將安辭！」乃與同輿，航海而歸。抱子告母。母視之，體貌豐偉，
不類鬼物，益喜。二女諧和，事姑孝。後傅父病，延醫來。巧娘曰：「疾不可為，魂已離
捨。」督治冥具，既竣而卒。兒長，絕肖父，尤慧，十四游泮。
    高郵翁紫霞，客於廣而聞之。地名遺脫，亦未知所終矣。

吳令

    吳令某公，忘其姓字，剛介有聲。吳俗最重城隍之神，木肖之，被錦藏機如生。值神壽
節，則居民斂資為會，輦游通衢。建諸旗幢，雜鹵簿，森森部列，鼓吹行且作，闐闐咽咽
然，一道相屬也。習以為俗，歲無敢懈。公出，適相值，止而問之，居民以告；又詰知所費
頗奢。公怒，指神而責之曰：「城隍實主一邑。如冥頑無靈，則淫昏之鬼，無足奉事。其有
靈，則物力宜惜，何得以無益之費，耗民脂膏？」言已，曳神於地，笞之二十。從此習俗頓
革。
    公清正無私，惟少年好戲。居年餘，偶於廨中梯簷探雀鷇，失足而墮，折股，尋卒。人
聞城隍祠中，公大聲喧怒，似與神爭，數日不止。吳人不忘公德，集群祝而解之，別建一祠
祠公，聲乃息。祠亦以城隍名，春秋祀之，較故神尤著。吳至今有二城隍雲。

口技

    村中來一女子，年二十有四五，攜一藥囊，售其醫。有問病者，女不能自為方，俟暮夜
問諸神。晚潔斗室，閉置其中。眾繞門窗，傾耳寂聽；但竊竊語，莫敢咳。內外動息俱冥。
至夜許，忽聞簾聲。女在內曰：「九姑來耶？」一女子答云：「來矣。」又曰：「臘梅從九
姑耶？」似一婢答云：「來矣。」三人絮語間雜，刺刺不休。俄聞簾鉤復動，女曰：「六姑
至矣。」亂言曰：「春梅亦抱小郎子來耶？」一女曰：「拗哥子！嗚嗚不睡，定要從娘子
來。身如百鈞重，負累煞人！」旋聞女子慇勤聲，九姑問訊聲，六姑寒暄聲，二婢慰勞聲，
小兒喜笑聲，一齊嘈雜。即聞女子笑曰：「小郎君亦大好耍，遠迢迢抱貓兒來。」既而聲漸
疏，簾又響，滿室俱嘩，曰：「四姑來何遲也？」有一小女子細聲答曰：「路有千里且溢，
與阿姑走爾許時始至。阿姑行且緩。」遂各各道溫涼聲，並移坐聲，喚添坐聲，參差並作，
喧繁滿室，食頃始定。即聞女子問病。九姑以為宜得參，六姑以為宜得□，四姑以為宜得
術。參酌移時，即聞九姑喚筆硯。無何，折紙戢戢然，拔筆擲帽丁丁然，磨墨隆隆然；既而
投筆觸幾，震筆作響，便聞撮藥包裹蘇蘇然。頃之，女子推簾，呼病者授藥並方。反身入
室，即聞三姑作別，三婢作別，小兒啞啞，貓兒唔唔，又一時並起。九姑之聲清以越，六姑
之聲緩以蒼，四姑之聲嬌以婉，以及三婢之聲，各有態響，聽之了了可辨。群訝以為真神。
而試其方亦不甚效。此即所謂口技，特借之以售其術耳。然亦奇矣！
    昔王心逸嘗言：「在都偶過市廛，聞絃歌聲，觀者如堵。近窺之，則見一少年曼聲度
曲。並無樂器，惟以一指捺頰際，且捺且謳，聽之鏗鏗，與絃索無異。」亦口技之苗裔也。

狐聯

    焦生，章丘石紅先生之叔弟也。讀書園中，宵分有二美人來，顏色雙絕。一可十七八，
一約十四五，撫幾展笑。焦知其狐，正色拒之。長者曰：「君髯如戟，何無丈夫氣？」焦
曰：「僕生平不敢二色。」女笑曰：「迂哉！子尚守腐局耶？下元鬼神，凡事皆以黑為白，
況床第間瑣事乎？」焦又咄之。女知不可動，乃云：「君名下士，妾有一聯，請為屬對，能
對我自去：戊戌同體，腹中止欠一點。」焦凝思不就。女笑曰：「名士固如此乎？我代對之
可矣：己巳連蹤，足下何不雙挑。」一笑而去。

灘水狐

    灘邑李氏有別第，忽一翁來稅居，歲出直金五十，諾之。既去無耗，李囑家人別租。翌
日翁至，曰：「租宅已有關說，何欲更僦他人？」李白所疑。翁曰：「我將久居是，所以遲
遲者，以涓吉在十日之後耳。」因先納一歲之直，曰：「終歲空之，勿問也。」李送出，問
期，翁告之。
    過期數日，亦竟渺然。及往覘之，則雙扉內閉，炊煙起而人聲雜矣。訝之，投刺往謁。
翁趨出，逆而入，笑語可親。既歸，遣人饋遺其家；翁犒賜豐隆。又數日，李設筵邀翁，款
洽甚歡。問其居裡，以秦中對。李訝其遠，翁曰：「貴鄉福地也。秦中不可居，大難將
作。」對方承平，置未深問。越日，翁折柬報居停之禮，供帳飲食，備極侈麗。李益驚，疑
為貴官。翁以交好，因自言為狐。李駭絕，逢人輒道。邑搢紳聞其異，日結駟於門，願納交
翁，翁無不傴僂接見。漸而郡官亦時還往。獨邑令求通，輒辭以故。令又托主人先容，翁
辭。李詰其故。翁離席近客而私語曰：「君自不知，彼前身為驢，今雖儼然民上，乃飲□而
亦醉者也。僕固異類，羞與為伍。」李乃托詞告令，謂狐畏其神明故不敢見。令信之而止。
    此康熙十一年事，未幾秦罹兵燹，狐能前知，信矣。異史氏曰：「驢之為物龐然也。一
怒則踶趹嗥嘶，眼大於盎，氣粗於牛，不惟聲難聞，狀亦難見。倘執束芻而誘之，則帖耳輯
首，喜受羈勒矣。以此居民上，宜其飲□而亦醉也。願臨民者以驢為戒，而求齒於狐，則德
日進矣。」

紅玉

    廣平馮翁有一子，字相如，父子俱諸生。翁年近六旬，性方鯁，而家屢空。數年間，媼
與子婦又相繼逝，井臼自操之。一夜，相如坐月下，忽見東鄰女自牆上來窺。視之，美；近
之，微笑；招以手，不來亦不去。固請之，乃梯而過，遂共寢處。問其姓名，曰：「妾鄰女
紅玉也。」生大愛悅，與訂永好，女諾之。夜夜往來，約半年許。翁夜起聞女子含笑語，窺
之見女，怒，喚生出，罵曰：「畜產所為何事！如此落寞，尚不刻苦，及學浮蕩耶？人知之
喪汝德，人不知促汝壽！」生跪自投，泣言知悔。翁叱女曰：「女子不守閨戒，既自玷，而
又以玷人。倘事一發，當不僅貽寒舍羞！」罵已，憤然歸寢。女流涕曰：「親庭罪責，良足
愧辱！我二人緣分盡矣！」生曰：「父在，不得自專。卿如有情，尚當含垢為好。」女言辭
決絕，生乃灑涕。女止之曰：「妾與君無媒妁之言，父母之命，逾牆鑽隙，何能白首？此處
有一佳耦，可聘也。」告以貧。女曰：「來宵相俟，妾為君謀之。」次夜女果至，出白金四
十兩贈生。曰：「去此六十里，有吳村衛氏，年十八矣，高其價，故未售也。君重啖之，必
合諧允。」言已別去。
    生乘間語父，欲往相之，而隱饋金不敢告。翁自度無資，以是故止之。生又婉言：「試
可乃已。」翁頷之。生遂假僕馬，詣衛氏。衛故田舍翁，生呼出引與閒語。衛知生望族，又
見儀采軒豁，心許之，而慮其靳於資。生聽其詞意吞吐，會其旨，傾囊陳几上。衛乃喜，浼
鄰生居間，書紅箋而盟焉，生入拜媼。居室逼側，女依母自幛。微睨之。雖荊布之飾，而神
情光艷，心竊喜。衛借捨款婿，便言：「公子無須親迎。待少作衣妝，即合舁送去。」生與
期而歸。詭告翁，言衛愛清門，不責資。翁亦喜。至日衛果送女至。女勤儉，有順德，琴瑟
甚篤。逾二年舉一男，名福兒。會清明抱子登墓，遇邑紳宋氏。宋官御史，坐行賕免，居林
下，大煽威虐。是日亦上墓歸，見女艷之，問村人知為生配。料馮貧士，誘以重賂冀可搖，
使家人風示之。生驟聞，怒形於色。既思勢不敵，斂怒為笑，歸告翁。翁大怒，奔出，對其
家人，指天畫地，詬罵萬端。家人鼠竄而去。宋氏亦怒，竟遣數人入生家，毆翁及子，洶若
沸鼎。女聞之，棄兒於床，披髮號救。群篡舁之，哄然便去。父子傷殘，吟呻在地，兒呱呱
啼室中。鄰人共憐之，扶之榻上。經日，生杖而能起；翁忿不食，嘔血，尋斃。生大哭，抱
子興詞，上至督撫，訟幾遍，卒不得直。後聞婦不屈死，益悲。冤塞胸吭，無路可伸。每思
要路刺殺宋，而慮其扈從繁，兒又罔托。日夜哀思，雙睫為之不交。忽一丈夫吊諸其室，虯
髯闊頷，曾與無素。挽坐欲問邦族。客遽曰：「君有殺父之仇，奪妻之恨，而忘報乎？」生
疑為宋人之偵，姑偽應之。客怒，眥欲裂，遽出曰：「僕以君人也，今乃知不足齒之傖！」
生察其異，跪而挽之，曰：「誠恐宋人餂我。今實布腹心：僕之臥薪嘗膽者，固有日矣。但
憐此褓中物，恐墜宗祧。君義士，能為我杵臼否？」客曰：「此婦人女子之事，非所能。君
所欲托諸人者，請自任之；所欲自任者，願得而代庖焉。」生聞，崩角在地，客不顧而出。
生追問姓字，曰：「不濟，不任受怨；濟，亦不任受德。」遂去。生懼禍及，抱子亡去。至
夜，宋家一門俱寢，有人越重垣入，殺御史父子三人，及一媳一婢。宋傢俱狀告官。官大
駭。宋執謂相如，於是遣役捕生，生遁不知所之，於是情益真。宋僕同官役諸處冥搜，夜至
南山，聞兒啼，蹤得之，系縲而行。兒啼愈嗔，群奪兒拋棄之，生冤憤欲絕。見邑令，問：
「何殺人？」生曰：「冤哉！某以夜死，我以晝出，且抱呱呱者，何能逾垣殺人？」令曰：
「不殺人，何逃乎？」生詞窮，不能置辯。乃收諸獄。生泣曰：「我死無足惜，孤兒何
罪？」令曰：「汝殺人子多矣，殺汝子何怨？」生既褫革，屢受梏慘，卒無詞，令是夜方
臥，聞有物擊床，震震有聲，大懼而號。舉家驚起，集而燭之；一短刀銛利如霜，剁床入木
者寸餘，牢不可拔。令睹之，魂魄喪失。荷戈遍索，竟無蹤跡。心竊餒，又以宋人死，無可
畏俱，乃詳諸憲，代生解免，竟釋生。
    生歸，翁無升斗，孤影對四壁。幸鄰人憐饋食飲，苟且自度。念大仇已報，則囅然喜；
思慘酷之禍幾於滅門，則淚潸潸墮；及思半生貧徹骨，宗支不續，則於無人處大哭失聲，不
復能自禁。如此半年，捕禁益懈。乃哀邑令，求判還衛氏之骨。及葬而歸，悲怛欲死，輾轉
空床，竟無生路。忽有款門者，凝神寂聽，聞一人在門外，噥噥與小兒語。生急起窺覘，似
一女子。扉初啟，便問：「大冤昭雪，可幸無恙！」其聲稔熟，而倉卒不能追憶。燭之，則
紅玉也。挽一小兒，嬉笑跨下。生不暇問，抱女嗚哭，女亦慘然。既而推兒曰：「汝忘爾父
耶？」兒牽女衣，目灼灼視生。細審之，福兒也。大驚，泣問：「兒那得來？」女曰：「實
告君，昔言鄰女者，妄也，妾實狐。適宵行，見兒啼谷中，抱養於秦。聞大難既息，故攜來
與君團聚耳。」生揮涕拜謝，兒在女懷，如依其母，竟不復能識父矣。天未明，女即遽起，
問之，答曰：「奴欲去。」生裸跪床頭，涕不能仰。女笑曰：「妾逛君耳。今家道新創，非
夙興夜寐不可。」乃剪莽擁篲，類男子操作。生憂貧乏，不自給。女曰：「但請下帷讀，勿
問盈歉，或當不殍餓死。」遂出金治織具，租田數十畝，僱傭耕作。荷鑱誅茅，牽蘿補屋，
日以為常。裡黨聞婦賢，益樂資助之。約半年，人煙騰茂，類素封家。生曰：「灰燼之餘，
卿白手再造矣。然一事未就安妥，如何？」詰之，答曰：「試期已迫，巾服尚未復也。」女
笑曰：「妾前以四金寄廣文，已復名在案。若待君言，誤之已久。」生益神之。是科遂領鄉
薦。時年三十六，腴田連阡，夏屋渠渠矣。女裊娜如隨風欲飄去，而操作過農家婦。雖嚴冬
自苦，而手膩如脂。自言二十八歲，人視之，常若二十許人。
    異史氏曰：「其子賢，其父德，故其報之也俠。非特人俠，狐亦俠也。遇亦奇矣！然官
宰悠悠，豎人毛髮，刀震震入木，何惜不略移床上半尺許哉？使蘇子美讀之，必浮白曰：
『惜乎擊之不中！』」

龍

    北直界有墮龍入村，其行重抽，入某紳家。其戶僅可容軀，塞而入。家人盡奔。登樓嘩
噪，銃炮轟然。龍乃出。門外停貯潦水，淺不盈尺。龍入，轉側其中，身盡泥塗，極力騰
躍，尺餘輒墮。泥蟠三日，蠅集鱗甲。忽大雨，乃霹靂拏空而去。
    房生與友人登牛山，入寺游矚。忽椽間一黃磚墮，上盤一小蛇，細裁如蚓。忽旋一周如
指，又一周已如帶。共驚，知為龍，群趨而下。方至山半，聞寺中霹靂一聲，天上黑雲如
蓋，一巨龍夭矯其中，移時而沒。
    章丘小相公莊，有民婦適野，值大風，塵沙撲面。覺一目瞇，如含麥芒，揉之吹之，迄
不愈。啟臉而審視之，睛固無恙，但有赤線蜿蜒於肉分。或曰：「此蟄龍也。」婦憂懼待
死。積三月餘，天暴雨，忽巨霆一聲，裂眥而去，婦無少損。袁宣四言：「在蘇州，值陰
晦，霹靂大作。眾見龍垂雲際，鱗甲張動，爪中摶一人頭，鬚眉畢見；移時，入雲而沒。亦
未聞有失其頭者。」

林四娘

    青州道陳公寶鑰，閩人。夜獨坐，有女子搴幃入，視之不識，而艷絕，長袖宮裝。笑
云：「清夜兀坐，得勿寂耶？」公驚問何人，曰：「妾家不遠，近在西鄰。」公意其鬼，而
心好之。捉袂挽坐，談詞風雅，大悅。擁之不甚抗拒，顧曰：「他無人耶？」公急闔戶，
曰：「無。」促其緩裳，意殊羞怯，公代為之慇勤。女曰：「妾年二十，猶處子也，狂將不
堪。」狎褻既竟，流丹浹席。既而枕邊私語，自言「林四娘」。公詳詰之，曰：「一世堅
貞，業為君輕薄殆盡矣。有心愛妾，但圖永好可耳，絮絮何為？」無何，雞鳴，遂起而去。
    由此夜夜必至，每與闔戶雅飲。談及音律，輒能剖悉宮商，公遂意其工於度曲。曰：
「兒時之所習也。」公請一領雅奏。女曰：「久矣不托於音，節奏強半遺忘，恐為知者笑
耳。」再強之，乃俯首擊節，唱「伊」、「涼」之調，其聲哀婉。歌已，泣下。公亦為酸
惻，抱而慰之曰：「卿勿為亡國之音，使人悒悒。」女曰：「聲以宣意，哀者不能使樂，亦
猶樂者不能使哀。」兩人燕暱，過於琴瑟。既久，家人竊聽之，聞其歌者，無不流涕。
    夫人窺見其容，疑人世無此妖麗，非鬼必狐，懼為厭盅，勸公絕之。公不能聽，但固詰
之。女愀然曰：「妾，衡府宮人也，遭難而死十七年矣，以君高義，托為燕婉，然實不敢禍
君。倘見疑畏，即從此辭。」公曰：「我不為嫌，但燕好若此，不可不知其實耳。」乃問宮
中事，女緬述津津可聽。談及式微之際，則哽咽不能成語。女不甚睡，每夜輒起誦《准
提》、《金剛》諸經咒。公問：「九原能自懺耶？」曰：「一也。妾思終身淪落，欲度來生
耳。」
    又每與公評蓁硉，瑕輒疵之，至好句則曼聲嬌吟。意緒風流，使人忘倦。公問：「工
詩乎？」曰：「生時亦偶為之。」公素其贈。笑曰：「兒女之語，烏足為高人道。」居三
年。一夕忽慘然告別，公驚問之，答云：「冥王以妾生前無罪，死猶不忘經咒，俾生王家。
別在今宵，永無見期。」言已，愴然；公亦淚下。乃置酒相與痛飲，女慷慨而歌，為哀曼之
音，一字百轉，每至悲處，輒便嗚咽。數停數起，而後終曲，飲不能暢。乃起，逡巡欲別；
公固挽之，又坐少時。雞聲忽唱，乃曰：「必不可以久留矣。然君每怪妾不肯獻醜，今將長
別，當率成一章。」索筆構成，曰：「心悲意亂，不能推敲，乖音錯節，慎勿出以示人。」
掩袖而出，公送諸門外，湮然沒。公悵悼良久。視其詩，字態端好，珍而藏之。詩曰：「靜
鎖深宮十七年，誰將故國問青天？閒看殿字封喬木，泣望君王化杜鵑。海國波濤斜夕照，漢
家簫鼓靜烽煙。紅顏力弱難為厲，惠質心悲只問禪。日誦菩提千百句，閒看貝葉兩三篇。高
唱梨園歌代哭，請君獨聽亦潸然。」詩中重複脫節，疑有錯誤。


卷三 
江中 魯公女 道士 胡氏 戲術 丐僧 伏狐 蟄龍 蘇仙 李伯言 黃九郎 金陵女子 
湯公 閻羅 連瑣 單道士 白於玉 夜叉國 小髻 西僧 老饕 連城 霍生 汪士秀 
商三官 於江 小二 庚娘 宮夢弼 鴝鵒 劉海石 諭鬼 泥鬼 夢別 犬燈 番僧 
狐妾 雷曹 賭符 阿霞 李司鑒 五羖大夫 毛狐 翩翩 黑獸 

江中

    王聖俞南遊，泊舟江心，既寢，視月明如練，未能寐，使童僕為之按摩。忽聞舟頂如小
兒行，踏蘆席作響，遠自舟尾來，漸近艙戶。慮為盜，急起問童，童亦聞之。問答間，見一
人伏舟頂上，垂首窺艙內。大愕，按劍呼諸僕，一舟俱醒。告以所見。或疑錯誤。俄響聲又
作。群起四顧，渺然無人，惟疏星皎月，漫漫江波而已。眾坐舟中，旋見青火如燈狀，突出
水面，隨水浮游，漸近舡則火頓滅。即有黑人驟起屹立水上，以手攀舟而行。眾噪曰：「必
此物也！」欲射之。方開弓，則遽伏水中不可見矣。問舟人，舟人曰：「此古戰場，鬼時出
沒，其無足怪。」

魯公女

    招遠張於旦，性疏狂不羈，讀書蕭寺。時邑令魯公，三韓人，有女好獵。生活遇諸野，
見其風姿娟秀，著錦貂裘，跨小驪駒，翩然若畫。歸憶容華，極意欽想；後聞女暴卒，悼歎
欲絕。
    魯以家遠，寄靈寺中，即生讀所。生敬禮如神明，朝必香，食必祭，每酹而祝曰：「睹
卿半面，長系夢魂，不圖玉人，奄然物化。今近在咫尺，而邈若河山，恨如何也！然生有拘
束，死無禁忌，九泉有靈，當姍姍而來，慰我傾慕。」日夜祝之幾半月。一夕挑燈夜讀，忽
舉首，則女子含笑立燈下，生驚起致問。女曰：「感君之情，不能自己，遂不避私奔之
嫌。」生大喜，遂共歡好。自此無虛夜。謂生曰：「妾生好弓馬，以射獐殺鹿為快，罪孽深
重，死無歸所。如誠心愛妾，煩代誦《金剛經》一藏數，生生世世不忘也。」生敬受教，每
夜起，即柩前捻珠諷誦。偶值節序，欲與偕歸，女憂足弱，不能跋履。生請抱負以行，女笑
從之。如抱嬰兒，殊不重累，遂以為常，考試亦載與俱，然行必以夜。生將赴秋闈，女曰：
「君福薄，徒勞馳驅。」遂聽其言而止。
    積四五年，魯罷官，貧不能櫬，將就窆之，苦無葬地。生及自陳：「某有薄壤近寺，願
葬女公子。」魯公喜。生又力為營葬。魯德之而莫解其故。魯去，二人綢繆如平日。一夜側
倚生懷，淚落如豆，曰：「五年之好，於今別矣！受君恩義，數世不足以酬！」生驚問之。
曰：「蒙惠及泉下人，經咒藏滿，今得生河北盧戶部家。如不忘今日，過此十五年，八月十
六日，煩一往會。」生泣下曰：「生三十餘年矣，又十五年，將就木焉，會將何為？」女亦
泣曰：「願為奴婢以報。」少間曰：「君送妾六七里，此去多荊棘，妾衣長難度。」乃抱生
項，生送至通衢，見路旁車馬一簇，馬上或一人，或二人；車上或三人、四人、十數人不
等；獨一鈿車，繡纓朱幰，僅一老媼在焉。見女至，呼曰：「來乎？」女應曰：「來矣。」
乃回顧生云：「盡此，且去！勿忘所言。」生諾。女行近車，媼引手上之，展軨即發，車馬
闐咽而去。
    生悵悵而歸，志時日於壁。因思經咒之效，持誦益虔。夢神人告曰：「汝志良嘉，但須
要到南海去。」問：南海多遠？」曰：「近在方寸地。」醒而會其旨，念切菩提，修行倍
潔。三年後，次子明、長子政，相繼擢高科。生雖暴貴，而善行不替。夜夢青衣人邀去，見
宮殿中坐一人如菩薩狀，逆之曰：「子為善可喜，惜無修齡，幸得請於上帝矣。」生伏地稽
首。喚起，賜坐；飲以茶，味芳如蘭。又令童子引去，使浴於池。池水清潔，游魚可數，入
之而溫，掬之有荷葉香。移時漸入深處，失足而陷，過涉滅頂。驚寤，異之。由此身益健，
目益明。自捋其須，白者盡簌簌落；又久之，黑者亦落。面紋亦漸舒。至數月後，頷禿童
面，宛如十五六時。輒兼好遊戲事，亦猶童。過飾邊幅，二子輒匡救之。
    未幾夫人以老病卒，子欲為求繼室於朱門。生曰：「待吾至河北來而後娶。」屈指已及
約期，遂命僕馬至河北。訪之，果有盧戶部。先是，盧公生一女，生而能言，長益慧美，父
母最鍾愛之。貴家委禽，女輒不欲，怪問之，具述生前約。共計其年，大笑曰：「癡婢！張
郎計今年已半百，人事變遷，其骨已朽。縱其尚在，發童而齒壑矣。」女不聽。母見其志不
搖，與盧公謀，戒閽人勿通客，過期以絕其望。未幾生至，閽人拒之，退返旅舍，悵恨無所
為計。閒遊郊郭，因循而暗訪之。女謂生負約，涕不食。母言：「渠不來，必已殂謝。即不
然，背盟之罪，亦不在汝。」女不語，但終日臥。盧患之，亦思一見生之為人，乃托游遨，
遇生於野。視之，少年也，訝之。班荊略談，甚倜儻。公喜，邀至其家。方將探問，盧即遽
起，囑客暫獨坐，匆匆入內告女。女喜，自力起，窺審其狀不符，零涕而返，怨父欺罔，公
力白其是，女無言，但泣不止。公出，意緒懊喪，對客殊不款曲。生問：「貴族有為戶部者
乎？」公漫應之。首他顧，似不屬客。生覺其慢，辭出。女啼數日而卒。
    生夜夢女來，曰：「下顧者果君耶？年貌舛異，覿面遂致違隔。妾已憂憤死。煩向土地
祠速招我魂，可得活，遲則無及矣。」既醒，急探盧氏之門，果有女亡二日矣。生大慟，進
而吊諸其室，已而以夢告盧。盧從其言，招魂而歸，啟其衾，撫其屍，呼而祝之，俄聞喉中
咯咯有聲。忽見朱櫻乍啟，墜痰塊如冰，扶移塌上，漸復吟呻。盧公悅，肅客出，置酒宴
會。細展官閥，知其巨家，益喜，擇吉成禮。居半月攜女而歸，盧送至家，半年乃去。夫婦
居室儼如小耦，不知者多誤以子婦為姑嫜者焉。盧公逾年卒。子最幼，為豪強所中傷，家產
兒盡。生迎養之，遂家焉。

道士

    韓生，世家也。好客，同村徐氏常飲於其座。會宴集，有道士托缽門外，家人投錢及粟
皆不受，亦不去，家人怒歸不顧。韓聞擊剝之聲甚久，詢之家人，以情告。言未已，道士竟
入，韓招之坐。道士向主客皆一舉手，即坐。略致研詰，始知其初居村東破廟中。韓曰：
「何日棲鶴東觀，竟不聞知，殊缺地主之禮。」答曰：「野人新至無交遊，聞居士揮霍，深
願求飲焉。」韓命舉觴。道士能豪飲。徐見其衣服垢敝，頗偃蹇，不甚為禮。韓亦海客遇
之。道士傾飲二十餘杯，乃辭而去。自是每宴會道士輒至，遇食則食，遇飲則飲，韓亦稍厭
其頻。飲次，徐嘲之曰：「道長日為客，寧不一作主？」道士笑曰：「道人與居士等，惟雙
肩承一喙耳。」徐漸不能對。道士曰：「雖然，道人懷誠久矣，會當竭力作杯水之酬。」飲
畢，囑曰：「翌午幸賜光寵。」次日相邀同往，疑其不設。行去，道士已候於途，且語且
步，已至廟門。入門，則院落一新，連閣雲蔓。大奇之，曰：「久不至此，創建何時？」道
士答：「峻工未久。」比入其室，陳設華麗，世家所無。二人肅然起敬。甫坐，行酒下食，
皆二八狡童，錦衣朱履。酒饌芳美，備極豐渥。飯已，另有小進。珍果多不可名，貯以水晶
玉石之器，光照几榻。酸以玻璃盞，圍尺許。道士曰：「喚石家姊妹來。」童去少時，二美
人入，一細長如弱柳，一身短，齒最稚；媚曼雙絕。道士即使歌以侑酒。少者拍板而歌，和
者和以洞簫，其聲清細。既闋，道士懸爵促釂，又命遍酌。顧問：「美人久不舞，尚能之
否？」遂有僮僕展氍毹於筵下，兩女對舞，長衣亂拂，香塵四散。舞罷，斜倚畫屏。韓、徐
二人心曠神飛，不覺醺醉。道士亦不顧客，舉杯飲盡，起謂客曰：「姑煩自酌，我稍憩，即
復來。」即去。南屋壁下，設一螺鈿之床，女子為施錦裀，扶道士臥。道士乃曳長者共寢，
命少者立床下為之爬搔。韓、徐睹此狀頗不平。徐乃大呼：「道士不得無禮」往將撓之，道
士急起而遁。見少女猶立床下，乘醉拉向北榻，公然擁臥。視床上美人，尚眠繡榻。顧韓
曰：「君何太迂？」韓乃徑登南榻，欲與狎褻，而美人睡去，撥之不轉；因抱與俱寢。天明
酒夢俱醒，覺懷中冷物冰人，視之，則抱長石臥青階下。急視徐，徐尚未醒，見其枕遺屙之
石，酣寢敗廁中。蹴起，互相駭異。四顧，則一庭荒草，兩間破屋而已。

胡氏

    直隸有巨家欲延師，忽一秀才踵門自薦，主人延之。詞語開爽，遂相知悅。秀才自言胡
氏，遂納贄館之。胡課業良勤，淹洽非下士等。然時出遊，輒昏夜始歸，扃閉儼然，不聞款
叩而已在室中矣。遂相驚以狐。然察胡意固不惡，優重之，不以怪異廢禮。
    胡知主人有女，求為姻好，屢示意，主人偽不解。一日胡假而去。次日有客來謁，摯黑
衛於門，主人逆而入。年五十餘，衣履鮮潔，意甚恬雅。既坐，自達，始知為胡氏作冰。主
人默然良久，曰：「僕與胡先生，交已莫逆，何必婚姻？且息女已許字矣，煩代謝先生。」
客曰：「確知令嬡待聘，何拒之深？」再三言之，而主人不可，客有慚色，曰：「胡亦世
族，何遽不如先生？」主人直告曰：「實無他意，但惡非其類耳。」客聞之怒，主人亦怒，
相侵益亟。客起抓主人，主人命家人杖逐之，容乃遁。遺其驢，視之毛黑色，批耳修尾，大
物也。牽之不動，驅之則隨手而蹶，喓喓然草蟲耳。
    主人以其言忿，知必相仇，戒備之。次日果有狐兵大至，或騎、或步、或戈、或駑，馬
嘶人沸，聲勢洶洶。主人不敢出，狐聲言火屋，主入益懼。有健者率家人噪出，飛石施箭，
兩相衝擊，互有夷傷。狐漸靡，紛紛引去。遺刀地上，亮如霜雪，近拾之，則高梁葉也。眾
笑曰：「技止此耳。」然恐其復至，益備之。明日眾方聚語，忽一巨人自天而降，高丈餘，
身橫數尺，揮大刀如門，逐人而殺。群操矢石亂擊之，顛踣而斃，則芻靈耳。眾益易之。狐
三日不復來，眾亦少懈。主人適登廁，俄見狐兵張弓挾矢而至，亂射之，集矢於臀。大懼，
急喊眾奔鬥，狐方去。拔矢視之，皆蒿梗。如此月餘，去來不常，雖不甚害，而日日戒嚴，
主入患苦之。
    一日胡生率眾至，主人身出，胡望見，避於眾中，主人呼之，不得已，乃出。主人曰：
「僕自謂無失禮于先生，何故興戎？」群狐欲射，胡止之。主入近握其手，邀入故齋，置酒
相款，從容曰：「先生達人，當相見諒。以我情好，寧不樂附婚姻？但先生車馬、宮室，多
不與人同，弱女相從，即先生當知其不可。且諺云：『瓜果之生摘者，不適於口。』先生何
取焉？」胡大慚。主人曰：「無傷，舊好故在。如不以塵濁見棄，在門牆之幼子年十五矣，
願得坦腹床下。不知有相若者吾？」胡喜曰：「僕有弱妹少公子一歲，頗不陋劣，以奉箕帚
如何？」主入起拜，胡答拜。於是酬酢甚歡，前隙俱忘，命羅酒漿，遍犒從者，上下歡慰。
乃詳問居裡，將以奠雁，胡辭之。日暮繼燭，醺醉乃去。由是遂安。
    年餘胡不至，或疑其約妄，而主人堅持之。又半年胡忽至，既道溫涼已，乃曰：「妹子
長成矣。請卜良辰，遣事翁姑。」主人喜，即同定期而去。至夜果有輿馬送新婦至，奩妝豐
盛，設室中幾滿。新婦見姑嫜，溫麗異常，主人大喜。胡生與一弟來送女，談吐俱風雅，又
善飲。天明乃去。新婦且能預知年歲豐凶，故謀生之計皆取則焉。胡生兄弟以及胡媼，時來
望女，人人皆見之。

戲術

    有桶戲者，桶可容升，無底中空，亦如俗戲。戲人以二席置街上，持一升入桶中，旋
出，即有白米滿升傾注席上，又取又傾，頃刻兩席皆滿。然後一一量入，畢而舉之猶空桶。
奇在多也。
    利津李見田，在顏鎮閒遊陶場，欲市巨甕，與陶人爭直，不成而去。至夜，窯中未出者
六十餘甕，啟視一空。陶人大驚，疑李，踵門求之。李謝不知，固哀之，乃曰：「我代汝出
窯，一甕不損，在魁星樓下非與？」如言往視，果一一俱在。樓在鎮之南山，去場三里餘。
傭工運之，三日乃盡。

丐僧

    濟南一僧，不知何許人。赤足衣百衲，日於芙蓉、明湖諸館，誦經抄募。與以酒食錢粟
皆弗受，叩所需又不答。終日未嘗見其餐飯。或勸之曰：「師既不茹葷酒，當募山村僻巷
中，何日日往來於膻鬧之場？」僧合眸諷誦，睫毛長指許，若不聞。少旋又語之，僧遽張目
厲聲曰：「要如此化！」又誦不已。久之自出而去，或從其後，固詰其必如此之故，走不
應。叩之數四，又厲聲曰：「非汝所知！老僧要如此化！」積數日，忽出南城，臥道側如
僵，三日不動。居民恐其餓死，貽累近郭，因集勸他徙。欲飯飯之，欲錢錢之，僧瞑然不
動，群搖而語之。僧怒，於衲中出短刀，自剖其腹，以手入內理腸於道，而氣隨絕。眾駭告
郡，蒿葬之。異日為犬所穴，席見；踏之似空，發視之，席封如故，猶空繭然。

伏狐

    太史某為狐所魅，病瘠。符禳既窮，乃乞假歸，冀可逃避。太史行而狐從之，大懼，無
所為謀。一日止於涿，門外有鈴醫自言能伏狐，太史延之入。投以藥，則房中術也。促令服
訖，入與狐交，銳不可當。狐辟易，哀而求罷，不聽，進益勇。狐展轉營脫，苦不得去。移
時無聲，視之，現狐形而斃矣。
    昔余鄉某生者，素有嫪毒之目，自言生平未得一快意。夜宿孤館四無鄰，忽有奔女扉未
啟而已入，心知其狐，亦欣然樂就狎之。衿襦甫解，貫革直入。狐驚痛，啼聲吱然，如鷹脫
韝，穿窗而出去。某猶望窗外作狎暱聲，哀喚之，冀其復回，而已寂然矣。此真討狐之猛將
也！宜榜門驅狐，可以為業。

蟄龍

    於陵曲銀台公，讀書樓上。值陰雨晦暝，見一小物有光如熒、蠕蠕而行，過處則黑如蚰
跡，漸盤捲上，卷亦焦。意為龍，乃捧卷送之至門外，持立良久，蠖曲不少動。公曰：「將
無謂我不恭？」執卷返，仍置案上，冠帶長揖送之。方至簷下，但見昂首乍伸，離卷橫飛，
其聲嗤然，光一道如縷。數步外，回首向公，則頭大於甕，身數十圍矣。又一折反，霹靂震
驚，騰霄而去。回視所行處，蓋曲曲自書笥中出焉。

蘇仙

    高公明圖知郴州時，有民女蘇氏浣衣於河，河中有巨石，女踞其上。有苔一縷，綠滑可
愛，浮水漾動，繞石三匝。女視之心動。既歸而娠，腹漸大，母私詰之，女以情告，母不能
解。數月竟舉一子，欲置隘巷，女不忍也，藏諸櫝而養之。遂矢志不嫁，以明其不二也。然
不夫而孕，終以為羞。
    兒至七歲未嘗出以見人，兒忽謂母曰：「兒漸長，幽禁何可長也？去之不為母累。」問
所之。曰：「我非人種，行將騰霄昂壑耳。」女泣詢歸期。答曰：「待母屬纊兒始來。去後
倘有所需，可啟藏兒櫝索之，必能如願。」言已，拜母竟去。出而望之，已杳矣。女告母，
母大奇之。女堅守舊志，與母相依，而家益落。偶缺晨炊，仰屋無計。忽憶兒言，往啟櫝，
果得米，賴以舉火。自是有求輒應。逾三年母病卒，一切葬具皆取給於櫝。
    既葬，女獨居三十年，未嘗窺戶。一日鄰婦乞火者，見其兀坐空閨，語移時始去。居無
何，忽見彩雲繞女捨，亭亭如蓋，中有一入盛服立，審視則蘇女也。迴翔久之，漸高不見。
鄰人共疑之，窺諸其室，見女靚妝凝坐，氣則已絕。眾以其無歸，議為殯殮。忽一少年入，
丰姿俊偉，向眾申謝。鄰人向亦竊知女有子，故不之疑。少年出金葬母，值二桃於墓，乃別
而去。數步之外，足下生雲，不可復見。後桃結實甘芳，居人謂之「蘇仙桃」，樹年年華
茂，更不衰朽。官是地者，每攜實以饋親友。

李伯言

    李生伯言，沂水人，抗直有肝膽。忽暴病，家人進藥，卻之曰：「吾病非藥餌可療。陰
司閻羅缺，欲吾暫攝其篆耳。死勿埋我，宜待之。」是日果死。
    騶從導去，入一宮殿，進冕服，隸胥祗候甚肅。案上簿書叢沓。一宗：江南某，稽生平
所私良家女八十二人，鞫之佐證不誣，按冥律宜炮烙。堂下有銅柱，高八九尺，圍可一抱，
空其中而熾炭焉，表裡通赤。群鬼以鐵蒺藜撻驅使登，手移足盤而上，甫至頂，則煙氣飛
騰，崩然一響如爆竹，人乃墮；團伏移時始復甦。又撻之，爆墮如前。三墮，則匝地如煙而
散，不復能成形矣。
    又一起：為同邑王某，被婢父訟盜占生女，王即李姻家。先是一人賣婢，王知其所來非
道，而利其直廉，遂購之。至是王暴卒。越日其友周生遇於途，知為鬼，奔避齋中。王亦從
入。周懼而祝，問所欲為。王曰：「煩作見證於冥司耳。」驚問：「何事？」曰：「余婢實
價購之，今被誤控，此事君親見之，惟借季路一言，無他說也。」周固拒之，王出曰：「恐
不由君耳。」未幾周果死，同赴閻羅質審。李見王，隱存左袒意。忽見殿上火生，焰燒梁
棟。李大駭，側足立，吏急進曰：「陰曹不與人世等，一念之私不可容。急消他念則火自
熄。」李斂神寂慮，火頓滅。已而鞫狀，王與婢父反覆相苦；問周，周以實對；王以故犯論
笞。答訖，遣人俱送回生，周與王皆三日而蘇。
    李視事畢，輿馬而返。中途見闕頭斷足者數百輩，伏地哀鳴。停車研詰，則異鄉之鬼，
思踐故土，恐關隘阻隔，乞求路引。李曰：「余攝任三日已解任矣，何能為力？」眾曰：
「南村胡生，將建道場，代囑可致。」李諾之。至家，騶從都去，李乃蘇。
    胡生字水心，與李善，聞李再生，便詣探省。李遽問：「清醮何時？」胡訝曰：「兵燹
之後，妻孥瓦全，向與室人作此願心，未向一人道也，何知之？」李具以告。胡歎曰：「閨
房一語遂播幽冥，可懼哉！」乃敬諾而去。次日如王所，王猶憊臥。見李，肅然起敬，申謝
佑庇。李曰：「法律不能寬假。今幸無恙乎？」王云：「已無他症，但笞瘡膿潰耳。」又二
十餘日始痊，臀肉腐落，瘢痕如杖者。
    異史氏曰：「陰司之刑慘於陽世，責亦苛於陽世。然關說不行，則受殘酷者不怨也。誰
謂夜台無天日哉？第恨無火燒臨民之堂廨耳！」

黃九郎

    何師參，字子蕭，齋於苕溪之東，門臨曠野。薄暮偶出，見婦人跨驢來，少年從其後。
婦約五十許，意致清越；轉視少年，年可十五六，丰采過於姝麗。何生素有斷袖之癖，睹
之，神出於捨，翹足目送，影滅方歸。
    次日早伺之，落日冥蒙，少年始過。生曲意承迎，笑問所來。答以「外祖家」。生請過
齋少憩，辭以不暇，固曳之，乃入；略坐興辭，豎不可挽。生挽手送之，殷囑便道相過，少
年唯唯而去。生由是凝思如渴，往來眺注，足無停趾。一日日銜半規，少年欻至，大喜要
入，命館童行酒。問其姓字，答曰：「黃姓，第九。童子無字。」問：「過往何頻？」曰：
「家慈在外祖家，常多病，故數省之。」酒數行，欲辭去；生捉臂遮留，下管鑰。九郎無如
何，赬顏復坐，挑燈共語，溫若處子，而詞涉遊戲，便含羞面向壁。未幾引與同衾，九郎不
許，堅以睡惡為辭。強之再三，乃解上下衣，著褲臥床上。生滅燭，少時移與同枕，曲肘加
髀而狎抱之，苦求私暱。九郎怒曰：「以君風雅士故與流連，乃此之為，是禽處而獸愛之
也！」未幾晨星熒熒，九郎徑去。
    生恐其遂絕，復伺之，蹀躞凝盼，目穿北斗。過數日九郎始至，喜逆謝過，強曳入齋，
促坐笑語，竊幸其不念舊惡。無何，解屨登床，又撫哀之。九郎曰：「纏綿之意已鏤肺膈，
然親愛何必在此？」生甘言糾纏，但求一親玉肌，九郎從之。生俟其睡寐，潛就輕簿，九郎
醒，攬衣遽起，乘夜遁去。生邑邑若有所失，忘啜廢枕，日漸委悴，惟日使齋童邏偵焉。一
日九郎過門即欲徑去，童牽衣入之。見生清嚏A大駭，慰問。生實告以情，淚涔涔隨聲零
落。九郎細語曰：「區區之意，實以相愛無益於弟，面有害於兄，故不為也。君既樂之，僕
何惜焉？」生大悅。九郎去後病頓減，數日平復。九郎果至，遂相繾綣。曰：「今勉承君
意，幸勿以此為常。」既而曰：「欲有所求，肯為力乎？」問之，答曰：「母患心痛，惟太
醫齊野王先天丹可療。君與善，當能求之。」生諾之，臨去又囑。生入城求藥，及暮付之。
九郎喜，上手稱謝。又強與合。九郎曰：「勿相糾纏。請為君圖一佳人，勝弟萬萬矣。」生
問：「誰何？」九郎曰：「有表妹美無倫，倘能垂意，當執柯斧。」生微笑不答，九郎懷藥
便去。
    三日乃來，復求藥。生恨其遲，詞多誚讓。九郎曰：「本不忍禍君，故疏之。既不蒙見
諒，請勿悔焉。」由是燕會無虛夕。凡三日必一乞藥，齊怪其頻，曰：「此藥未有過三服
者，胡久不瘥？」因裹三劑並授之。又顧生曰：「君神色黯然，病乎？」曰：「無。」脈
之，驚曰：「君有鬼脈，病在少陰，不自慎者殆矣！」歸語九郎。九郎歎曰：「良醫也！我
實狐，久恐不為君福。」生疑其誑，藏其藥不以盡予，慮其弗至也。居無何，果病。延齊診
視，曰：「曩不實言，今魂氣已游墟莽，秦緩何能為力？」九郎日來省侍，曰：「不聽吾
言，果至於此！」生尋死，九郎痛哭而去。
    先是，邑有某太史，少與生共筆硯，十七歲擢翰林。時秦藩貪暴，而賂通朝士，無有言
者。公抗疏劾其惡，以越俎免。藩升是省中丞，日伺公隙。公少有英稱，曾邀叛王青盼，因
購得舊所往來札脅公，公懼，自經；夫人亦投繯死。公越宿忽醒，曰：「我何子蕭也。」詰
之，所言皆何家事，方悟其借軀返魂。留之不可，出奔舊舍。撫疑其詐，必欲排陷之，使人
索千金於公。公偽諾，而憂悶欲絕。
    忽通丸郎至，喜共話言，悲歡交集，既欲復狎，九郎曰：「君有三命耶？」公曰：「余
悔生勞，不如死逸。」因訴冤苦，九郎悠憂以思，少間曰：「幸復生聚。君曠無偶，前言表
妹慧麗多謀，必能分憂。」公欲一見顏色。曰：「不難。明日將取伴老母，此道所經，君偽
為弟也兄者，我假渴而求飲焉，君曰『驢子亡』，則諾也。」計已而別。明日亭午，九郎果
從女郎經門外過，公拱手絮絮與語，略睨女郎，娥眉秀曼，誠仙人也。九郎索茶，公請入
飲。九郎曰：「三妹勿訝，此兄盟好，不妨少休止。」扶之而下，系驢於門而入。公自起淪
茗，因目九郎曰：「君前言不足以盡。今得死所矣！」女似悟其言之為己者，離榻起立，嚶
喔而言曰：「去休！」公外顧曰：「驢子其亡！」九郎火急馳出。公擁女求合。女顏色紫
變，窘若囚拘，大呼九兄，不應。曰：「君自有婦，何喪人廉恥也？」公自陳無室。女曰：
「能矢山河，勿令秋扇見捐，則惟命是聽。」公乃誓以皦日。女不復拒。事已，九郎至，女
色然怒讓之。九郎曰：「此何子蕭，昔之名士，今之太史。與兄最善，其人可依。即聞諸妗
氏，當不相見罪。」日向晚，公邀遮不聽去，女恐姑母駭怪，九郎銳身自任，跨驢徑去。居
數日，有婦攜婢過，年四十許，神情意致雅似三娘。公呼女出窺，果母也。瞥睹女，怪問：
「何得在此？」女慚不能對。公邀入，拜而告之。母笑曰：「九郎雅氣，胡再不謀？」女自
入廚下，設食供母，食已乃去。公得麗偶頗快心期，而惡緒縈懷，恆蹙蹙有憂色。女問之，
公緬述顛末。女笑曰：「此九兄一人可得解，君何憂？」公詰其故，女曰：「聞撫公溺聲歇
而比頑童，此皆九兄所長也。投所好而獻之，怨可消，仇亦可復。」公慮九郎不肯，女曰：
「但請哀之。」越日公見九郎來，肘行而逆之，九郎驚曰：「兩世之交，但可自效，頂踵所
不敢惜，何忽作此態向人？」公具以謀告，九郎有難色。女曰：「妾失身於郎，誰實為之？
脫令中途凋喪，焉置妾也？」九郎不得已，諾之。
    公陰與謀，馳書與所善之王太史，而致九郎焉。王會其意，大設，招撫公飲。命九郎飾
女郎，作天魔舞，宛然美女。撫惑之，亟請於王，欲以重金購九郎，惟恐不得當。王故沉思
以難之。遲之又久。始將公命以進。撫喜，前隙頓釋。自得九郎，動息不相離，侍妾十餘視
同塵土。九郎飲食供具如王者，賜金萬計。半年撫公病，九郎知其去冥路近也，遂輦金帛，
假歸公家。既而撫公薨，九郎出資，起屋置器，畜婢僕，母子及妗並家焉。九郎出，輿馬甚
都，人不知其狐也。余有「笑判」，並志之：男女居室，為夫婦之大倫；燥濕互通，乃陰陽
之正竅。迎風待月，尚有蕩檢之譏；斷袖分桃，難免掩鼻之丑。人必力士，鳥道乃敢生開；
洞非桃源，漁篙寧許誤人？今某從下流而忘返，捨正路而不由。雲雨未興，輒爾上下其手；
陰陽反背，居然表裡為奸。華池置無用之鄉，謬說老僧入定；蠻洞乃不毛之地，遂使眇帥稱
戈。系赤兔於轅門，如將射戟；探大弓於國庫，直欲斬關。或是監內黃鱣，訪知交於昨夜；
分明王家朱李，索鑽報於來生。彼黑松林戎馬頓來，固相安矣；設黃龍府潮水忽至，何以御
之？宜斷其鑽刺之恨，兼塞其送迎之路。

金陵女子

    沂水居民趙某，以故自城中歸，見女子白衣哭路側，甚哀。睨之，美；悅之，凝注不
去，女垂涕曰：「夫夫也，路不行而顧我！」趙曰：「我以曠野無人，而子哭之慟，實愴於
心。」女曰：「夫死無路，是以哀耳。」趙勸其復擇良匹。曰：「渺此一身，其何能擇？如
得所托，媵之可也。」趙忻然自薦，女從之。趙以去家遠，將覓代步。女曰：「無庸。」乃
先行、飄若仙奔。至家，操井臼甚勤。
    積二年餘，謂趙曰：「感君戀戀，猥相從，忽已三年，今宜且去。」趙曰：「曩言無
家，今焉往？」曰：「彼時漫為是言耳，何得無家？身父貨藥金陵。倘欲再晤，可載藥往，
可助資斧。」趙經營，為貰輿馬。女辭之，出門徑去，追之不及，瞬息遂杳。
    居久之，頗涉懷想，因市藥詣金陵。寄貨旅邸，訪諸衢市，忽藥肆一翁望見，曰：「婿
至矣。」延之入，女方浣裳庭中，見之不言亦不笑，浣不輟。趙銜恨遽出，翁又曳之返，女
不顧如初。翁命治具作飯，謀厚贈之。女止之曰，「渠福薄，多將不任；宜少慰其苦辛，再
檢十數醫方與之，便吃著不盡矣。」翁問所載藥，女云：「已售之矣，直在此。」翁乃出方
付金，送趙歸。
    試其方，有奇驗。沂水尚有能知其方者。以蒜白接茅簷雨水，洗瘊贅，其方之一也，良效。

湯公

    湯公名聘，辛丑進士。抱病彌留，忽覺下部熱氣漸升而上，至股則足死，至腹則股又
死，至心，心之死最難。凡自童稚以及瑣屑久忘之事，都隨心血來，一潮過。如一善則心中
清淨寧帖，一惡則懊惱煩燥，似油沸鼎中，其難堪之狀，口不能肖似之。猶憶七八歲時，曾
探雀雛而斃之，只此一事，心頭熱血潮湧，食頃方過。直待平生所為，一一潮盡，乃覺熱氣
縷縷然，穿喉入腦自頂顛出，騰上如炊，逾數十刻期，魂乃離竅忘軀殼矣。
    而渺渺無歸，漂泊郊路間。一巨人來，高幾盈尋，掇拾之納諸袖中。入袖，則疊肩壓
股，其人甚夥，薅腦悶氣，殆不可過。公頓思惟佛能解厄，因宣佛號，才三四聲，飄墮袖
外。巨人復納之，三納三墮，巨人乃去之。
    公獨立彷徨，未知何往之善。憶佛在西土，乃遂西。無何，見路側一僧趺坐，趨拜問
途。僧曰：「凡士子生死錄，文昌及孔聖司之，必兩處銷名，乃可他適。」公問其居，僧示
以途，奔赴。無幾至聖廟，見宣聖南面坐，拜禱如前。宣聖言：「名籍之落，仍得帝君。」
困指以路，公又趨之。見一殿閣如王者居，俯身入，果有神人，如世所傳帝君像。伏祝之，
帝君檢名曰：「汝心誠正，宜復有生理。但皮囊腐矣，非菩薩莫能為力。」因指示令急往，
公從其教。俄見茂林修竹，殿宇華好。入，見螺髻莊嚴，金容滿月，瓶浸楊柳，翠碧垂煙。
公肅然稽首，拜述帝君言。菩薩難之，公哀禱不已，旁有尊者白言：「菩薩施大法力，撮土
可以為肉，折柳可以為骨。」菩薩即如所請，手斷柳枝，傾瓶中水，合淨土為泥，拍附公
體。使童子攜送靈所，推而合之。棺中呻動，霍然病已，家人駭然集，扶而出之。計氣絕已斷七矣。

閻羅

    萊蕪秀才李中之，性直諒不阿。每數日輒死去，僵然如屍，三四日始醒。或問所見，則
隱秘不洩。時邑有張生者，亦數日一死。語人曰：「李中之，閻羅也，余至陰司亦其屬
曹。」其門殿對聯，俱能述之。或問：「李昨赴陰司何事？」張曰：「不能具述，惟提勘曹
操，笞二十。」
    異史氏曰：「阿瞞一案，想更數十閻羅矣。畜道、劍山，種種具在，宜得何罪，不勞挹
取；乃數千年不決，何也？豈以臨刑之囚，快於速割，故使之求死不得也？異已！」

連瑣

    楊於畏移居泗水之濱，齋臨曠野，牆外多古墓，夜聞白楊蕭蕭，聲如濤湧。夜闌秉燭，
方復淒斷，忽牆外有人吟曰：「玄夜淒風卻倒吹，流螢惹草復沾幃。」反覆吟誦，其聲哀
楚。聽之，細婉似女子。疑之。明日視牆外並無人跡，惟有紫帶一條遺荊棘中，拾歸置諸窗
上。向夜二更許，又吟如昨。楊移杌登望，吟頓輟。悟其為鬼，然心嚮慕之。
    次夜，伏伺牆頭，一更向盡，有女子珊珊自草中出，手扶小樹，低首哀吟。楊微嗽，女
忽入荒草而沒。楊由是伺諸牆下，聽其吟畢，乃隔壁而續之曰：「幽情苦緒何人見？翠袖單
寒月上時。」久之寂然，楊乃入室。方坐，忽見麗者自外來，斂衽曰：「君子固風雅士，妾
乃多所畏避。」楊喜，拉坐。瘦怯凝寒，若不勝衣，問：「何居裡，久寄此間？」答曰：
「妾隴西人，隨父流寓。十七暴疾殂謝，今二十餘年矣。九泉荒野，孤寂如鶩。所吟乃妾自
作以寄幽恨者，思久不屬，蒙君代續，歡生泉壤。」楊欲與歡，蹙然曰：「夜台朽骨不比生
人，如有幽歡，促人壽數，妾不忍禍君子也。」楊乃止。戲以手探胸，則雞頭之肉，依然處
子。又欲視其裙下雙鉤。女俯首笑曰：「狂生太羅皂矣！」楊把玩之，則見月色錦襪，約彩
線一縷；更視其一，則紫帶系之。問：「何不俱帶？」曰：「昨宵畏君而避，不知遺落何
所。」楊曰：「為卿易之。」遂即窗上取以授女。女驚問何來，因以實告。女乃去線束帶。
既翻案上書，忽見《連昌宮詞》，慨然曰：「妾生時最愛讀此。今視之殆如夢寐！」與談詩
文，慧黠可愛，剪燭西窗，如得良友。自此每夜但聞微吟，少頃即至。輒囑曰：「君秘勿
宣。妾少膽怯，恐有惡客見侵。」楊諾之。兩人歡同魚水，雖不至亂，而閨閣之中，誠有甚
於畫眉者。女每於燈下為楊寫書，字態端媚。又自選宮詞百首，錄誦之。使楊治棋枰，購琵
琶，每夜教楊手談。不則挑弄絃索，作「蕉窗零雨」之曲，酸人胸臆；楊不忍卒聽，則為
「曉苑鶯聲」之調，頓覺心懷暢適。挑燈作劇，樂輒忘曉，視窗上有曙色，則張皇遁去。
    一日薛生造訪，值楊晝寢。視其室，琵琶、棋枰俱在，知非所善。又翻書得宮詞，見字
跡端好，益疑之。楊醒，薛問：「戲具何來？」答：「欲學之。」又問詩卷，托以假諸友
人。薛反覆檢玩，見最後一葉細字一行云：「某月日連瑣書。」笑曰：「此是女郎小字，何
相欺之甚？」楊大窘，不能置詞。薛詰之益苦，楊不以告。薛卷挾，楊益窘，遂告之。薛求
一見，楊因述所囑。薛仰慕殷切，楊不得已，諾之。夜分女至，為致意焉。女怒曰：「所言
伊何？乃已喋喋向人！」楊以實情自白，女曰：「與君緣盡矣！」楊百詞慰解，終不歡，起
而別去，曰：「妾暫避之。」明日薛來，楊代致其不可。薛疑支托，暮與窗友二人來，淹留
不去，故撓之，恆終夜嘩，大為楊生白眼，而無如何。眾見數夜杳然，寢有去志，喧囂漸
息。忽聞吟聲，共聽之，淒婉欲絕。薛方傾耳神注，內一武生王某，掇巨石投之，大呼曰：
「作態不見客，那甚得好句。嗚嗚惻惻，使人悶損！」吟頓止，眾甚怨之，楊恚憤見於詞
色。次日始共引去。楊獨宿空齋，冀女復來而殊無影跡。逾二日女忽至，泣曰：「君致惡
賓，幾嚇煞妾！」楊謝過不遑，女遽出，曰：「妾固謂緣分盡也，從此別矣。」挽之已渺。
由是月餘，更不復至。楊思之，形銷骨立，莫可追挽。一夕方獨酌，忽女子搴幃入。楊喜
極，曰：「卿見宥耶？」女涕垂膺，默不一言。亟問之，欲言復忍，曰：「負氣去，又急而
求人，難免愧恧。」楊再三研詰，乃曰：「不知何處來一齷齪隸，逼充媵妾。顧念清白裔，
豈屈身輿台之鬼？然一線弱質烏能抗拒？君如齒妾在琴瑟之數，必不聽自為生活。」楊大
怒，憤將致死，但慮人鬼殊途，不能為力。女曰：「來夜早眠，妾邀君夢中耳。」於是復共
傾談，坐以達曙。
    女臨去囑勿晝眠，留待夜約。楊諾之，因於午後薄飲，乘醺登榻，蒙衣偃臥。忽見女
來，授以佩刀，引手去。至一院宇，方闔門語，聞有人搦石撾門。女驚曰：「仇人至矣！」
楊啟戶驟出，見一人赤帽青衣，蝟毛繞喙。怒咄之。隸橫目相仇，言詞凶謾。楊大怒，奔
之。隸捉石以投，驟如急雨，中楊腕，不能握刃。方危急間，遙見一人，腰矢野射。審視
之，王生也。大號乞救。王生張弓急至，射之，中股；再射之，殪。楊喜感謝，王問故，具
告之。王自喜前罪可贖，遂與共入女室。女戰惕羞縮，遙立不作一語。案上有小刀長僅尺
余，而裝以金玉，出諸匣，光芒鑒影。王歎贊不釋手。與楊略話，見女慚懼可憐，乃出，分
手去。楊亦自歸，越牆而僕，於是驚寤，聽村雞已亂鳴矣。覺腕中痛甚；曉而視之，則皮肉
赤腫。亭午王生來，便言夜夢之奇。楊曰：「未夢射否？」王怪其先知。楊出手示之，且告
以故。王憶夢中顏色，恨不真見。自幸有功於女，復請先容。夜間，女來稱謝。楊歸功王
生，遂達誠懇。女曰：「將伯之助，義不敢忘，然彼赳赳，妾實畏之。」既而曰：「彼愛妾
佩刀，刀實妾父出使粵中，百金購之。妾愛而有之，纏以金絲，瓣以明珠。大人憐妾夭亡，
用以殉葬。今願割愛相贈，見刀如見妾也。」次日楊致此意，王大悅。至夜女果攜刀來，
曰：「囑伊珍重，此非中華物也。」由是往來如初。
    積數月，忽於燈下笑而向楊，似有所語，面紅而止者三。生抱問之，答曰：「久蒙眷
愛，妾受生人氣，日食煙火，白骨頓有生意。但須生人精血，可以復活。」楊笑曰：「卿自
不肯，豈我故惜之？」女云：「交接後，君必有念餘日大病，然藥之可愈。」遂與為歡。既
而著衣起，又曰：「尚須生血一點，能拚痛以相愛乎？」楊取利刃刺臂出血，女臥榻上，便
滴臍中。乃起曰：「妾不來矣。君記取百日之期，視妾墳前有青鳥鳴於樹頭，即速發塚。」
楊謹受教。出門又囑曰：「慎記勿忘，遲速皆不可！」乃去。
    越十餘日，楊果病，腹脹欲死。醫師投藥，下惡物如泥，浹辰而愈。計至百日，使家人
荷鍤以待。日既夕，果見青鳥雙鳴。楊喜曰：「可矣！」乃斬荊發壙，見棺木已朽，而女貌
如生。摩之微溫。蒙衣舁歸置暖處，氣咻咻然，細於屬絲。漸進湯酡，半夜而蘇。每謂楊
曰：「二十餘年如一夢耳。」

單道士

    韓公子，邑世家。有單道士工作劇，公子愛其術，以為座上客。單與人行坐，輒忽不
見。公子欲傳其法，單不肯。公子固懇之，單曰：「我非吝吾術，恐壞吾道也。所傳而君子
則可，不然，有借此以行竊者矣。公子固無慮此，然或出見美麗而悅，隱身入人閨闥，是濟
惡而宣淫也。不敢從命。」公子不能強，而心怒之，陰與僕輩謀撻辱之。恐其遁匿，因以細
灰布麥場上，思左道能隱形，而履處必有印跡，可隨印處急擊之。於是誘單往，使人執牛鞭
立撻之。單忽不見，灰上果有履跡，左右亂擊，頃刻已迷。
    公子歸，單亦至。謂諸僕曰：「吾不可復居矣！向勞服役，今且別，當有以報。」袖中
出旨酒一盛，又探得餚一簋。並陳幾上；陳已復探，凡十餘探，案上已滿。遂邀眾飲，俱
醉，一一仍內袖中。韓聞其異，使復作劇。單于壁上畫一城，以手推撾，城門頓辟。因將囊
衣篋物，悉擲門內，乃拱別曰：「我去矣！」躍身入城，城門遂合，道士頓杳。
    後聞在青州市上，教兒童畫墨圈於掌，逢人戲拋之，隨所拋處，或面或衣，圈輒脫去，
落印其上。又聞其善房中術，能令下部吸燒酒，盡一器。公子嘗面試之。

白於玉

    吳青庵筠，少知名。葛太史見其文，每嘉歎之，托相善者邀至其家，領其言論風采。
曰：「焉有才如吳生而長貧賤者乎？」因俾鄰好致之曰「使青庵奮志雲霄，當以息女奉巾
櫛。」時太史有女絕美，生聞大喜，確自信。既而秋闈被黜，使人謂太史：「富貴所固有，
不可知者遲早耳，請待我三年，不成而後嫁。」於是刻志益苦。
    一夜月明之下，有秀才造謁，白晰短鬚，細腰長爪。詰所來，自言白氏，字於玉。略與
傾談，豁人心胸。悅之，留同止宿。遲明欲去，生囑便道頻過。白感其情殷，願即假館，約
期而別。至日，先一蒼頭送炊具來，少間白至，乘駿馬如龍。生另捨捨之。白命奴牽馬去。
    遂共晨夕，忻然相得。生視所讀書，並非常所見聞。亦絕無時藝。訝而問之，白笑曰：
「士名有志，僕非功名中人也。」夜每招生飲，出一卷授生，皆吐納之術，多所不解，因以
迂緩置之。他日謂生曰：「曩所授，乃《黃庭》之要道，仙人之梯航。」生笑曰：「僕所急
不在此，且求仙者必斷絕情緣，使萬念俱寂，僕病未能也。」白問：「何故？」生以宗嗣為
慮，白曰：「胡久不娶？」笑曰：「『寡人有疾，寡人好色。』」白亦笑曰：「『王請無好
小色。』所好何如？」生具以情告。白疑未必真美，生曰：「此遐邇所共聞，非小生之目賤
也。」白微哂而罷。
    次日忽促裝言別，生淒然與語，刺刺不能休。白乃命童子先負裝行，兩相依戀。俄見一
青蟬鳴落案間，白辭曰：「輿已駕矣，請自此別。如相憶，拂我榻而臥之。」方欲再問，轉
瞬間白小如指，翩然跨蟬背上，嘲哳而飛，杳入雲中。生乃知其非常人，錯愕良久，悵悵自
失。
    逾數日，細雨忽集，思白綦切。視所臥榻，鼠跡碎瑣，慨然掃除，設席即寢。無何。見
白家童來相招，忻然從之。俄有桐鳳翔集，童捉謂生曰：「黑徑難行，可乘此代步。」生慮
細小不能勝任，童曰：「試乘之。」生如所請，寬然殊有餘地，童亦附其尾上。戛然一聲，
凌升空際。未幾見一朱門，童先下，扶生亦下。問：「此何所？」曰：「此天門也。」門邊
有巨虎蹲伏，生駭俱，童一身障之。見處處風景，與世殊異。童導入廣寒宮，內以水晶為
階，行人如在鏡中。桂樹兩章，參空合抱。花氣隨風，香無斷際。亭宇皆紅窗，時有美人出
入，冶容秀骨，曠世並無其儔。童言：王母宮佳麗尤勝。」然恐主人伺久，不暇留連，導與
趨出。移時見白生候於門，握手入，見簷外清水白沙，涓涓流溢，玉砌雕闌，殆疑桂闕。甫
坐，即有二八妖鬟，來薦香茗。少間命酌，有四麗人斂衽鳴璫，給事左右。才覺背上微癢，
麗人即纖指長甲，探衣代搔。生覺心神搖曳，罔所安頓。既而微醺，漸不自持，笑顧麗人，
兜搭與語，美人輒笑避。白令度曲侑觴，一衣絳綃者引爵向客，便即筵前，宛轉清歌。諸麗
者笙管敖曹，嗚嗚雜和。既闋，一衣翠裳者亦酌亦歌。尚有一紫衣人，與一淡白軟綃者，吃
吃笑，暗中互讓不肯前。白令一酌一唱，紫衣人便來把盞，生托接杯，戲撓纖腕。女笑失
手，酒杯傾墮。白譙訶之，女拾杯含笑，俯首細語云：「冷如鬼手馨，強來捉人臂。」白大
笑，罰令自歌且舞。舞已，衣淡白者又飛一觥，生驚不能釂，女捧酒有愧色，乃強飲之。
    細視四女，風致翩翩，無一非絕世者。遽謂主人曰：「人間尤物，僕求一而難之，君集
群芳，能令我真個銷魂否？」白笑曰：「足下意中自有佳人，此何足當巨眼之顧？」生曰：
「吾今乃知所見之不廣也。」白乃盡招諸女，俾自擇，生顛倒不能自決。白以紫衣人有把臂
之好，遂使襆被奉客。既而衾枕之愛，極盡綢繆。生索贈，女脫金腕釧付之。忽童入曰：
「仙凡路殊，君宜即去。」女急起，遁去。生問主人，童曰：「早詣待漏，去時囑送客
耳。」生悵然從之，復尋舊途。將及門，回視童子，不知何時已去。虎哮驟起，生驚竄而
去，望之無底，而足已奔墮。
    一驚而寤，則朝暾已紅。方將振衣，有物膩然墜褥間，視之釧也。心益異之。由是前念
灰冷，每欲尋赤松游，而尚以胤續為憂。過十餘月，晝寢方酣，夢紫衣姬自外至，懷中繃嬰
兒曰：「此君骨肉。天上難留此物，敬持送君。」乃寢諸床，牽衣覆之。匆匆欲去。生強與
為歡。乃曰：「前一度為合巹，今一度為永訣，百年夫婦盡於此矣。君倘有志，或有見
期。」生醒，見嬰兒臥袱褥間，繃以告母。母喜，傭媼哺之，取名夢仙。
    生於是使人告太史，自己將隱，令別擇良匹，太史不肯，生固以為辭。太史告女，女
曰：「遠近無不知兒身許吳郎矣。今改之，是二天也。」因以此意告生。生曰：「我不但無
志於功名，兼絕情於燕好。所以不即入山者，徒以有老母在。」太史又以商女，女曰：「吳
郎貧我甘其藜藿，吳郎去我事其姑嫜，定不他適！」使人三四返，迄無成謀，遂諏日備車馬
妝奩嬪於生家。生感其賢，敬愛臻至。女事姑孝，曲意承順，過貧家女。逾二年，母亡，女
質奩作具，罔不盡禮。
    生曰：「得卿如此吾何憂！顧念一人得道，拔宅飛昇。余將遠逝，一切付之於卿。」女
坦然，殊不挽留，生遂去。女外理生計，內訓孤兒，井井有法。夢仙漸長，聰慧絕倫。十四
歲，以神童領鄉薦，十五入翰林。每褒封，不知母姓氏，封葛母一人而已。值霜露之辰，輒
問父所，母具告之，遂欲棄官往尋。母曰：「汝父出家今已十有餘年，想已仙去，何處可
尋？」
    後奉旨祭南嶽。中途遇寇。窘急中，一道人仗劍入，寇盡披靡，圍始解。德之。饋以金
不受。出書一函，付囑曰：「余有故人與大人同裡，煩一致寒暄。」問：「何姓名？」答
曰：「王林。」因憶村中無此名，道士曰：「草野微賤，貴官自不識耳。」臨行出一金釧：
曰：「此閨閣物，道人拾此無所用處，即以奉報。」視之嵌鏤精絕。
    懷歸以授夫人，夫人愛之，命良工依式配造，終不及其精巧。遍問村中，並無王林其人
者。私發其函，上云：「三年鸞鳳，分拆各天；葬母教子，端賴卿賢。無以報德，奉藥一
丸；剖而食之，可以成仙。」後書「琳娘夫人妝次」。讀畢不解何人，持以告母。母執書以
泣。曰：「此汝父家報也。琳，我小字。」始恍然悟「王林」為拆白謎也，悔恨不已。又以
釧示母，母曰：「此汝母遺物。而翁在家時，嘗以相示。」又視丸如豆大，喜曰：「我父仙
人，啖此必能長生。」母不遽吞，受而藏之。
    會葛太史來視甥，女誦吳生書，便進丹藥為壽。太史剖而分食之，頃刻精神煥發。太史
時年七旬，龍鍾頗甚，忽覺筋力溢於膚革，遂棄輿而步，其行健速，家人坌息始能及焉。逾
年都城有回祿之災，火終日不熄，夜不敢寐，畢集庭中，見火勢拉雜，寢及鄰舍，一家徊
徨，不知所計。忽夫人臂上金釧戛然有聲，脫臂飛去。望之大可數畝。團覆宅上，形如月
闌，釧口降東南隅，歷歷可見。眾大愕。俄頃火自西來，近闌則斜越而東。迨火勢既遠，竊
意釧亡不可復得，忽見紅光乍斂，釧錚然墮足下。都中延燒民舍數萬間，左右前後並為灰
燼，獨吳第無恙。惟東南一小閣化為烏有，即釧口漏覆處也。葛母年五十餘，或見之，猶似二十許人。

夜叉國

    交州徐姓，泛海為賈，忽被大風吹去。開眼至一處，深山蒼莽。冀有居人，遂纜船而
登，負糗臘焉。方入，見兩崖皆洞口，密如蜂房，內隱有人聲。至洞外佇足一窺，中有夜叉
二，牙森列戟，目閃雙燈，爪劈生鹿而食。驚散魂魄，急欲奔下，則夜叉已顧見之，輟食執
入。二物相語，如鳥獸鳴，爭裂徐衣，似欲啖噉。徐大懼，取橐中糗糒，並牛脯進之。分啖
甚美。復翻徐橐，徐搖手以示其無，夜叉怒，又執之。徐哀之曰：「釋我。我舟中有釜甑可
烹飪。」夜叉不解其語，仍怒。徐再與手語，夜叉似微解。從至舟，取具入洞，束薪燃火，
煮其殘鹿，熟而獻之。二物啖之喜。夜以巨石杜門，似恐徐遁，徐曲體遙臥，深懼不免。天
明二物出，又杜之。少頃攜一鹿來付徐，徐剝革，於深洞處取流水，汲煮數釜。俄有數夜叉
至，群集吞啖訖，共指釜，似嫌其小。過三四日，一夜叉負一大釜來，似人所常用者。於是
群夜叉各致狼糜。既熟，呼徐同啖。居數日，夜叉漸與徐熟，出亦不施禁錮，聚處如家人。
徐漸能察聲知意，輒效其音，為夜叉語。夜叉益悅，攜一雌來妻徐。徐初畏懼莫敢伸，雌自
開其股就徐，徐乃與交，雌大歡悅。每留肉餌徐，若琴瑟之好。
    一日諸夜叉早起，項下各掛明珠一串，更番出門，若伺貴客狀。命徐多煮肉，徐以問
雌，雌云：「此天壽節。」雌出謂眾夜叉曰：「徐郎無骨突子。」眾各摘其五，並付雌。雌
又自解十枚，共得五十之數，以野苧為繩，穿掛徐項。徐視之，一珠可直百十金。俄頃俱
出。徐煮肉畢，雌來邀去，云：「接天王。」至一大洞廣闊數畝，中有石滑平如幾，四圈俱
有石坐，上一坐蒙一豹革，余皆以鹿。夜叉二三十輩，列坐滿中，少頃。大風揚塵，張皇都
出。見一巨物來，亦類夜叉狀，竟奔入洞，踞坐鶚顧。群隨入，東西列立，悉仰其首，以雙
臂作十字交。大夜叉按頭點視。問：「臥眉山眾盡於此乎？」群哄應之。顧徐曰：「此何
來？」雌以「婿」對，眾又贊其烹調。即有二三夜叉，奔取熟肉陳几上，大夜叉掬啖盡飽，
極贊嘉美，且責常供。又顧徐云：「骨突子何短？」眾曰：「初來未備。」物於項上摘取珠
串，脫十枚付之，俱大如指頂，圓如彈丸，雌急接代徐穿掛，徐亦交臂作夜叉語謝之。物乃
去，躡風而行，其疾如飛。眾始享其餘食而散。
    居四年餘，雌忽產，一胎而生二雄一雌，皆人形不類其母。眾夜叉皆喜其子，輒共拊
弄。一日皆出攫食，惟徐獨坐，忽別洞來一雌欲與徐私，徐不肯。夜叉怒，撲徐踣地上。徐
妻自外至，暴怒相搏，齕斷其耳。少頃其雄亦歸，解釋令去。自此雌每守徐，動息不相離。
又三年，子女俱能行步，徐輒教以人言，漸能語，啁啾之中有人氣焉，雖童也，而奔山如履
坦途，與徐依依有父子意。
    一日雌與一子一女出，半日不歸，而北風大作。徐惻然念故鄉，攜子至海岸，見故舟猶
存，謀與同歸。子欲告母，徐止之。父子登舟，一晝夜達交。至家妻已醮。出珠二枚，售金
盈兆，家頗豐。子取名彪，十四五歲，能舉百鈞，粗莽好鬥。交帥見而奇之，以為千總。值
邊亂，所向有功，十八為副將。
    時一商泛海，亦遭風，飄至臥眉，方登岸，見一少年，視之而驚。知為中國人，便問居
裡，商以告。少年曳入幽谷一小石洞，洞外皆叢棘，且囑勿出。去移時，挾鹿肉來啖商。自
言：「父亦交人。」商問之，而知為徐，商在客中嘗識之。因曰：「我故人也。今其子為副
將。」少年不解何名。商曰：「此中國之官名。」又問：「何以為官？」曰：「出則輿馬，
入則高堂，上一呼而下百諾，見者側目視，側足立，此名為官。」少年甚歆動。商曰：「既
尊君在交，何久淹此？」少年以情告。商勸南旋，曰：「余亦常作是念。但母非中國人，言
貌殊異，且同類覺之必見殘害，用是輾轉。」乃出曰：「待北風起，我來送汝行。煩於父兄
處，寄一耗問。」商伏洞中幾半年。時自棘中外窺，見山中輒有夜叉往還，大懼，不敢少
動。一日北風策策，少年忽至，引與急竄。囑曰：「所言勿忘卻。」商應之。又以肉置幾
上，商乃歸。
    徑抵交，達副總府，備述所見。彪聞而悲，欲往尋之。父慮海濤妖藪，險惡難犯，力阻
之。彪撫膺痛哭，父不能止。乃告交帥，攜兩兵至海內。逆風阻舟，擺簸海中者半月。四望
無涯，咫尺迷悶，無從辨其南北。忽而湧波接漢，乘舟傾覆，彪落海中，逐浪浮沉。久之被
一物曳去，至一處竟有捨宇。彪視之，一物如夜叉狀。彪乃作夜叉語，夜叉驚訊之，彪乃告
以所往。夜叉喜曰：「臥眉我故里也，唐突可罪！君離故道已八千里。此去為毒龍國，向臥
眉非路。」乃覓舟來送彪。夜叉在水中，推行如矢，瞬息千里，過一宵已達北岸，見一少年
臨流瞻望。彪知山無人類，疑是弟，近之，果弟，因執手哭。既而問母及妹，並雲健安。彪
欲偕往，弟止之，倉忙便去。回謝夜叉，則已去。未幾母妹俱至，見彪俱哭。彪告其意，母
曰：「恐去為人所凌。」彪曰：「兒在中國甚榮貴，人不敢欺。」歸計已決，苦逆風難度。
母子方徊徨間，忽見布帆南動，其聲瑟瑟。彪喜曰：「天助吾也！」相繼登舟，波如箭激，
三日抵岸，見者皆奔。彪向三人脫分袍褲。抵家，母夜叉見翁怒罵，恨其不謀，徐謝過不
遑。家人拜見家主母，無不戰慄。彪勸母學作華言，衣錦，厭粱肉，乃大欣慰。母女皆男兒
裝，類滿制。數月稍辨語言，弟妹亦漸白皙。
    弟曰豹，妹曰夜兒，俱強有力。彪恥不知書，教弟讀，豹最慧，經史一過輒了。又不欲
操儒業，仍使挽強弩，馳怒馬，登武進士第，聘阿游擊女，夜兒以異種無與為婚。會標下袁
奪備失偶，強妻之。夜兒開百石弓，百餘步射小鳥，無虛落。袁每征輒與妻俱，歷任同知將
軍，奇勳半出於閨門。豹三十四歲掛印，母嘗從之南征，每臨巨敵，輒擐甲執銳為子接應，
見者莫不辟易。詔封男爵。豹代母疏辭，封夫人。
    異史氏曰：「夜叉夫人，亦所罕聞，然細思之而不罕也。家家床頭有個夜叉在。」

小髻

    長山居民某暇居，輒有短客來，久與扳談。素不識其生平，頗注疑念。客曰：「三數日
將便徙居，與君比鄰矣。」過四五日，又曰：「今已同裡，旦晚可以承教。」問：「喬居何
所？」亦不詳告，但以手北指。自是日輒一來，時向人假器具，或吝不與則自失之。群疑其
狐，村北有古塚陷不可測，意必居此，共操兵杖往。伏聽之，久無少異。一更向盡，聞穴中
戢戢然，似數十百人作耳語。眾寂不動。俄而尺許小人連摟而出，至不可數。眾噪起，並擊
之。杖杖皆火，瞬息四散。惟遺一小髻如胡桃殼然，紗飾而金線，嗅之，騷臭不可言。

西僧

    兩僧自西域來，一赴五台，一卓錫泰出。其服色言貌，俱與中國殊異。自言歷火焰山，
山重重氣熏騰若爐灶，凡行必於雨後，心凝目注，輕跡步履之，誤蹴山石，則飛焰騰灼焉。
又經流沙河，河中有水晶山，峭壁插天際，四面瑩徹，似無所隔。又有隘可容單車，二龍交
角對口把守之。過者先拜龍，龍許過，則口角自開。龍色白，鱗鬣皆如晶然。僧言途中歷十
八寒暑矣。離西土者十有二人，至中國僅存其二。西土傳中國名山四：一泰山，一華山，一
五台，一落伽也。相傳山上遍地皆黃金，觀音、文殊猶生。能至其處，則身便是佛，長生不
死。
    聽其所言狀，亦猶世人之慕西土也。倘有西遊人，與東渡者中途相值，各述所有，當必
相視失笑，兩免跋涉矣。

老饕

    邢德，澤州人，綠林之傑也，能挽強弩，發連矢，稱一時絕技。而生平落拓，不利營
謀，出門輒虧其資。兩京大賈往往喜與邢俱，途中恃以無恐。
    會冬初，有二三估客薄假以資，邀同販鬻，邢復自罄其囊，將並居貨。有友善卜，因詣
之，友占曰：「此爻為『悔』，所操之業，即不母而子亦有損焉。」邢不樂，欲中止，而諸
客強速之行。至都果符所佔。
    臘將半，匹馬出都門，自念新歲無資，倍益怏悶。時晨霧濛濛，暫趨臨路店解裝覓飲。
見一頒白叟共兩少年酌北牖下，一僮侍黃發蓬蓬然。邢於南座，對叟休止。僮行觴誤翻柈
具，污叟衣。少年怒，立摘其耳。捧巾持窣，代叟揩試。既見僮手拇，俱有鐵箭鐶，厚半
寸，每一罥約重二兩余。食已，叟命少年於革囊中探出鏹物，堆累几上，稱秤握算，可飲數
杯時，始緘裹完好。少年於櫪中牽一黑跛騾來，扶叟乘之，僮亦跨羸馬相從，出門去。兩少
年各腰弓矢，捉馬俱出。
    邢窺多金，窮睛旁睨，饞焰若炙，輟飲，急尾之。視叟與僮猶款段於前，乃下道斜馳出
叟前，緊銜關弓怒相向。叟俯脫左足靴，微笑云：「而不識得老饕也？」邢滿引一矢去。叟
仰臥鞍上，伸其足，開兩指如鉗，夾矢住。笑曰：「技但止此，何須而翁手敵？」邢怒，出
其絕技，一矢剛發，後矢繼至。曳手掇一，似未防其連珠，後矢直貫其口，踣然而墮，銜矢
僵眠。僮亦下。邢喜，謂其已斃，近臨之。叟吐矢躍起，鼓掌曰：「初會面，何便作此惡
劇？」邢大驚，馬亦駭逸，以此知叟異，不敢復返。
    走三四十里，值方面綱紀，囊物赴都，要取之，略可千金，意氣始得揚。方疾騖間，聞
後有蹄聲，回首則僮易跛騾來，駛若飛。叱曰：「男子勿行！獵取之貨宜少瓜分。」邢曰：
「汝識『連珠箭邢某』否？」僮云：「適已承教矣。」邢以僮貌不揚，又無弓矢，易之。一
發三矢連摟不斷，如群隼飛翔。僮殊不忙迫，手接二，口銜一。笑曰：「如此技藝，辱寞煞
人！乃翁傯遽，未暇尋得弓來，此物亦無用處，請即擲還。」遂於指上脫鐵鐶，穿矢其中，
以手力擲，嗚嗚風鳴。邢急撥以弓，弦適觸鐵鐶，鏗然斷絕，弓亦綻裂。邢驚絕，未及覷
避，矢過貫耳，不覺翻墜。僮下騎便將搜括，邢以弓臥撻之，僮奪弓去，拗折為兩，又折為
四，拋置之。已，乃一手握邢兩臂，一足踏邢兩股，臂若縛，股若壓，極力不能少動。腰中
束帶雙疊可駢三指許，僮以一手捏之，隨手斷如灰燼。取金已，乃超乘，作一舉手，致聲
「孟浪」，霍然徑去。
    邢歸，卒為善土，每向人述往事不諱。此與劉東山事蓋彷彿焉。

連城

    喬生，晉寧人，少負才名。年二十餘，猶偃蹇，為人有肝膽。與顧生善，顧卒，時恤其
妻子。邑宰以文相契重，宰終於任，家口淹滯不能歸，生破產扶柩，往返二千餘里。以故士
林益重之，而家由此益替。
    史孝廉有女字連城，工刺繡，知書，父嬌愛之。出所刺《倦繡圖》，征少年題詠，意在
擇婿。生獻詩云：「慵鬟高髻綠婆娑，早向蘭窗繡碧荷。刺到鴛鴦魂欲斷，暗停針線蹙雙
蛾。」又贊挑繡之工云：「繡線挑來似寫生，幅中花鳥自天成。當年織錦非長技，幸把回文
感聖明。」女得詩喜，對父稱賞，父貧之。女逢人輒稱道，又遣媼嬌父命，贈金以助燈火。
生歎曰：「連城我知己也！」傾懷結想，如饑思啖。
    無何，女許字於鹺賈之子王化成，生始絕望，然夢魂中猶佩戴之。未幾女病瘵沉痼不
起，有西域頭陀自謂能療，但須男子膺肉一錢，搗合藥屑。史使人詣王家告婿，婚笑曰：
「癡老翁，欲我剜心頭肉也！」使返。史乃言於人曰：「有能割肉者妻之。」生聞而往，自
出白刃，譸膺授僧。血濡袍褲，僧敷藥始止。合藥三丸，三日服盡，疾若失。史將踐其言，
先告王。王怒，欲訟官。史乃設筵招生，以千金列几上。曰：「重負大德，請以相報。」因
具白背盟之由。生怫然曰：「僕所以不愛膺肉者，聊以報知己耳。豈貨肉哉！」拂袖而歸。
女聞之，意良不忍，托媼慰諭之，且云：「以彼才華，當不久落。天下何患無佳人？我夢不
詳，三年必死，不必與人爭此泉下物也。」生告媼曰：「『士為知己者死』，不以色也。誠
恐連城未必真知我，但得真知我，不諧何害？」媼代女郎矢誠自剖。生曰：「果爾，相逢時
當為我一笑，死無憾！」媼既去。逾數日生偶出，遇女自叔氏歸，睨之，女秋波轉顧，啟齒
嫣然。生大喜曰：「連城真知我者！」
    會王氏來議吉期，女前症又作，數月尋死。生往臨吊，一痛而絕。史異送其家。生自知
已死，亦無所戚，出村去，猶冀一見連城。遙望南北一道，行人連緒如蟻，因亦混身雜跡其
中。俄頃入一廨署值顧生，驚問：「君何得來？」即把手將送令歸。生太息言：「心事殊未
了。」顧曰：「僕在此典牘，頗得委任，倘可效力，不惜也。」生問連城，顧即導生旋轉多
所，見連城與一白衣女郎，淚睫慘黛，藉坐廊隅。見生至，驟起似喜，略問所來。生曰：
「卿死，僕何敢生！」連城泣曰：「如此負義人，尚不吐棄之，身殉何為？然已不能許君今
生，願矢來世耳。」生告顧曰：「有事君自去，僕樂死不願生矣。但煩稽連城托生何裡，行
與俱去耳。」顧諾而去，白衣女郎問生何人，連城為緬述之，女郎聞之，若不勝悲。連城告
生曰：「此妾同姓，小字賓娘，長沙史太守女。一路同來，遂相憐愛。」生視之，意態憐
人。方欲研問，而顧已返，向生賀曰：「我為君平章已確，即教小娘子從君返魂，好否？」
兩人各喜。方將拜別，賓娘大哭曰：「姊去，我安歸？乞垂憐救，妾為姊捧窣耳。」連城淒
然，無所為計，轉謀生。生又哀顧，顧難之，峻辭以為不可，生固強之。乃曰：「試妄為
之。」去食頃而返，搖手曰：「何如！誠萬分不能為力矣！」賓娘聞之，宛轉嬌啼，惟依連
城肘下，恐其即去。慘怛無術，相對默默，而睹其愁顏戚容，使人肺腑酸柔。顧生憤然曰：
「請攜賓娘去，脫有愆尤，小生拚身受之！」賓娘乃喜從生出，生憂其道遠無侶。賓娘曰：
「妾從君去，不願歸也。」生曰：「卿大癡矣！不歸，何以得活也？他日至湖南勿復走避，
為幸多矣。」適有兩媼攝牒赴長沙，生屬賓娘，泣別而去。
    途中，連城行蹇緩，里餘輒一息，凡十餘息始見裡門。連城曰：「重生後，懼有反覆，
請索妾骸骨來，妾以君家生，當無悔也。」生然之。偕歸生家。女惕惕若不能步，生佇待
之。女曰：「妾至此，四肢搖搖，似無所主。志恐不遂，尚宜審謀，不然生後何能自由？」
相將入側廂中。默定少時，連城笑曰：「君憎妾耶？」生驚問其故。赧然曰：「恐事不諧，
重負君矣。請先以鬼報也。」生喜，極盡歡戀。因徘徊不敢遽出，寄廂中者三日。連城曰：
「諺有之：『醜婦終須見姑嫜。』慼慼於此，終非久計。」乃促生入，才至靈寢，豁然頓
蘇。家人驚異，進以湯水。生乃使人要史來，請得連城之屍，自言能活之。史喜，從其言。
方舁入室，視之已醒。告父曰：「兒已委身喬郎矣，更無歸理。如有變動，但仍一死！」史
歸，遣婢往役給奉。王聞，具詞申理，官受賂，判歸王。生憤懣欲死，亦無奈之。連城至王
家，忿不飲食，惟乞速死，室無人，則帶懸樑上。越日，益憊，殆將奄逝，王懼，送歸史；
史復舁歸生。王知之亦無如何，遂安焉。連城起，每念賓娘，欲遣信探之，以道遠而艱於
往。一日家人進曰：「門有車馬。」夫婦出視，則賓娘已至庭中矣。相見悲喜。太守親詣送
女，生延入。太守曰：「小女子賴君復生，誓不他適，今從其志。」生叩謝如禮。孝廉亦
至，敘宗好焉。生名年，字大年。
    異史氏曰：「一笑之知，許之以身，世人或議其癡。彼田橫五百人豈盡愚哉！此知希之
貴，賢豪所以感結而不能自已也。顧茫茫海內，遂使錦繡才人，僅傾心於峨眉之一笑也。悲夫！

霍生

    文登霍生與嚴生少相狎，長相謔也，口給交御。惟恐不工。霍有鄰嫗，曾與嚴妻導產，
偶與霍婦語，言其私處有兩贅疣，婦以告霍。霍與同黨者謀，窺嚴將至，故竊語云：「某妻
與我最暱。」眾不信。霍因捏造端末，且云：「如不信，其陰側有雙疣。」嚴止窗外，聽之
既悉，不入徑去。至家苦掠其妻，妻不服，搒益殘，妻不堪虐，自經死。霍始大悔，然亦不
敢向嚴而白其誣矣。
    嚴妻既死，其鬼夜哭，舉家不得寧焉。無何，嚴暴卒，鬼乃不哭。霍婦夢女子披髮大叫
曰：「我死得良苦，汝夫妻何得歡樂耶！」既醒而病，數日尋卒。霍亦夢女子指數詬罵，以
掌批其吻。驚而寤，覺唇際隱痛，捫之高起，三日而成雙疣，遂為痼疾。不敢大言笑，啟吻
太驟，則痛不可忍。
    異史氏曰：「死能為厲，其氣冤也。私病加於唇吻，神而近於戲矣。」
    邑王氏，與同窗某狎。其妻歸寧，王知其驢善驚，先伏叢莽中，伺婦至，暴出，驢驚婦
墮，惟一僮從，不能扶婦乘。王乃慇勤抱控甚至，婦亦不識誰何。王揚揚以此得意，謂僮逐
驢去，因得私其婦於莽中，述衵褲履甚悉。某聞，大慚而去。少間，自窗隙中見某一手握
刃，一手捉妻來，意甚怒惡。大懼，逾垣而逃。某從之，追二三里地不及，始返。王盡力極
奔，肺葉開張，以是得吼疾，數年不愈焉。

汪士秀

    汪士秀，廬州人，剛勇有力，能舉石舂，父子善蹴鞠。父四十餘，過錢塘沒焉。
    積八九年，汪以故詣湖南，夜泊洞庭，時望月東昇，澄江如練。方眺矚間，忽有五人自
湖中出，攜大席平鋪水面，略可半畝。紛陳酒饌，饌器磨觸作響，然聲溫厚不類陶瓦。已而
三人踐席坐，二人侍飲。坐者一衣黃，二衣白。頭上巾皆皂色，峨峨然下連肩背，制絕奇
古，而月色微茫，不甚可晰。侍者俱褐衣，其一似童，其一似叟也。但聞黃衣人曰：「今夜
月色大佳，足供快飲。」白衣者曰：「此夕風景，大似廣利王宴梨花島時。」三人互勸，引
釂競浮白。但語略小即不可聞，舟人隱伏不敢動息。汪細審侍者叟酷類父，而聽其言又非父
聲。
    二漏將殘，忽一人曰：「趁此明月，宜一擊球為樂。」即見僮汲水中取一圓出，大可盈
抱，中如水銀滿貯，表裡通明。坐者盡起。黃衣人呼叟共蹴之。蹴起丈餘，光搖搖射人眼。
俄而訇然遠起，飛墮舟中。汪技癢，極力踏去，覺異常輕軟。踏猛似破，騰尋丈，中有漏光
下射如虹，蚩然疾落。又如經天之彗直投水中，滾滾作沸泡聲而滅。席中共怒曰：「何物生
人敗我清興！」叟笑曰：「不惡不惡，此吾家流星拐也。」白衣人嗔其語戲，怒曰：「都方
厭惱，老奴何得作歡？便同小烏皮捉得狂子來，不然，脛股當有椎吃也！」汪計無所逃，即
亦不畏，捉刀立舟中。倏見僮叟操兵來，汪注視真其父也，疾呼：「阿翁！兒在此！」叟大
駭，相顧淒斷。
    僮即反身去。叟曰：「兒急作匿。不然都死矣！」言未已三人忽已登舟，面皆漆黑，睛
大於榴，攫叟出。汪力與奪，搖舟斷纜。汪以刀截其臂落，黃衣者乃逃。一白衣人奔汪，汪
剁其顱，墮水有聲，哄然俱沒，方謀夜渡，旋見巨喙出水面深若井，四面湖水奔注，砰砰作
響。俄一噴湧，則浪接星斗，萬舟簸蕩。湖人大恐。舟上有石鼓二皆重百斤，汪舉一以投，
激水雷鳴，浪漸消。又投其一，風波悉平。汪疑父為鬼，叟曰：「我固未嘗死也。溺江者十
九人，皆為妖物所食，我以蹋圓得全。物得罪於錢塘君，故移避洞庭耳。三人魚精，所蹴魚
胞也。」父子聚喜，中夜擊棹而去。天明，見舟中有魚翅徑四五尺許，乃悟是夜間所斷臂也。

商三官

    故諸葛城有商士禹者，士人也，以醉謔忤邑豪，豪嗾家奴亂捶之，舁歸而死。禹二子，
長曰臣，次曰禮。一女曰三官。三官年十六，出閣有期，以父故不果。兩兄出訟，終歲不得
結。婿家遣人參母，請從權畢姻事，母將許之。女進曰：「焉有父屍未寒而行吉禮？彼獨無
父母乎？」婿家聞之。漸而止。無何，兩兄訟不得直，負屈歸，舉家悲憤。兄弟謀留父屍，
張再訟之本。三官曰：「人被殺而不理，時事可知矣。天將為汝兄弟專生一閻羅包老耶？骨
骸暴露，於心何忍矣。」二兄服其言，乃葬父。葬已，三官夜遁，不知所往。母慚怍，惟恐
婿家知，不敢告族黨，但囑二子冥冥偵察之。幾半年杳不可尋。
    會豪誕辰，招優為戲，優人孫淳攜二弟子往執投。其一王成姿容平等，而音詞清徹，群
讚賞焉。其一李玉貌韶秀如好女，呼令歌，辭以不稔，強之，所度曲半雜兒女俚謠，合座為
之鼓掌。孫大慚，白主人：「此子從學未久，只解行觴耳，幸勿罪責。」即命行酒。玉往來
給奉，善覷主人意向，豪悅之。酒闌人散，留與同寢，玉代豪拂榻解履，慇勤周至。醉語狎
之，但有展笑，豪惑益甚。盡遣諸僕去，獨留玉。玉伺諸僕去，闔扉下楗焉。諸僕就別室飲。
    移時，聞廳事中格格有聲，一僕往覘之，見室內冥黑，寂不聞聲。行將旋踵，忽有響聲
甚厲，如懸重物而斷其索。亟問之，並無應者。呼眾排闔入，則主人身首兩斷；玉自經死，
繩絕墮地上，梁間頸際，殘綆儼然。眾大駭，傳告內闥，群集莫解。眾移玉屍於庭，覺其襪
履虛若無足。解之則素舄如鉤，蓋女子也。益駭。呼孫淳詰之，淳駭極，不知所對，但云：
「玉月前投作弟子，願從壽主人，實不知從來。」以其服凶，疑是商家刺客。誓以二人邏守
之。女貌如生，撫之肢體溫軟，二人竊謀淫之。一人抱屍轉側，方將緩其結束，忽腦如物
擊，口血暴注，頃刻已死。其一大驚告眾，眾敬若神明焉，且以告郡。郡官問臣及禮，並
言：「不知；但妹亡去已半載矣。」俾往驗視，果三官。官奇之，判二兄領葬，敕豪家勿仇。
    異史氏曰：「家有女豫讓而不知，則兄之為丈夫者可知矣。然三官之為人，即蕭蕭易
水，亦將羞而不流，況碌碌與世浮沉者耶！願天下閨中人，買絲繡之，其功德當不減於奉壯繆也。」

於江

    鄉民於江，父宿田間為狼所食。江時年十六，得父遺履，悲恨欲死。夜俟母寢，潛持鐵
槌去眠父所，冀報父仇。少間一狼來逡巡嗅之，江不動。無何，搖尾掃其額，又漸俯首舐其
股，江迄不動。既而歡躍直前，將齕其領。江急以錘擊狼腦，立斃。起置草中。少間又一狼
來如前狀，又斃之。以至中夜杳無至者。
    忽小睡，夢父曰：「殺二物，足洩我恨，然首殺我者其鼻白，此都非是。」江醒，堅臥
以伺之。既明，無所復得。欲曳狼歸，恐驚母，遂投諸眢井而歸。至夜復往，亦無至者。如
此三四夜。忽一狼來嚙其足，曳之以行。行數步，棘刺肉，石傷膚。江若死者，狼乃置之地
上，意將齕腹，江驟起錘之，僕；又連錘之，斃。細視之，真白鼻也。大喜，負之以歸，始
告母。母泣從去，探眢井，得二狼焉。
    異史氏曰：「農家者流，乃有此英物耶！義烈發於血誠，非直勇也。智亦異焉。」

小二

    膝邑趙旺夫妻奉佛，不茹葷血，鄉中有「善人」之目。家稱小有。一女小二絕慧美，趙
珍愛之。年六歲，使與兄長春並從師讀，凡五年而熟五經焉。同窗丁生字紫陌，長於女三
歲，文采風流，頗相傾愛。私以意告母，求婚趙氏。趙期以女字大家，故弗許。
    未幾，趙惑於白蓮教，徐鴻儒既反，一家俱陷為賊。小二知書善解，凡紙兵豆馬之術一
見輒精。小女子師事徐者六人，惟二稱最，因得盡傳其術。趙以女故，大得委任。時丁年十
八，游滕泮矣，而不肯論婚，意不忘小二也，潛亡去投徐麾下。女見之喜，優禮逾於常格。
女以徐高足主軍務，晝夜出入，父母不得閒。
    丁每宵見，嘗斥絕諸役，輒至三漏。丁私告曰：「小生此來，卿知區區之意否？」女
云：「不知。」丁曰：「我非妄意攀龍，所以故，實為卿耳。左道無濟，止取滅亡。卿慧人
不念此乎？能從我亡，則寸心誠不負矣。」女憮然為間，豁然夢覺，曰：「背親而行不義，
請告。」二人入陳利害，趙不悟，曰：「我師神人，豈有舛錯？」
    女知不可諫，乃易髫而髻。出二紙鳶，與丁各跨其一，鳶肅肅展翼，似鶼鶼之鳥，比翼
而飛。質明，抵萊蕪界。女以指拈鳶項，忽即斂墮，遂收鳶。更以雙衛，馳至山陰裡，托為
避亂者，僦屋而居。二人草草出，嗇於裝，薪儲不給，丁甚憂之。假粟比捨，莫肯貸以升
鬥。女無愁容，但質簪珥。閉門靜對，猜燈謎，憶亡書，以是角低昂，負者駢二指擊腕臂焉。
    西鄰翁姓，綠林之雄也。一日獵歸，女曰：「富以其鄰，我何憂？暫假千金，其與我
乎！」丁以為難。女曰：「我將使彼樂輸也。」乃剪紙作判官狀置地下，覆以雞籠。然後握
丁登榻，煮藏酒，檢《周禮》為觴政，任言是某冊第幾葉第幾行，即共翻閱。其人得食旁、
水旁、酉旁者飲，得酒部者倍之。既而女適得「酒人」，丁以巨觥引滿促釂。女乃祝曰：
「若借得金來，君當得飲部。」丁翻捲，得「鱉人」。女大笑曰：「事已諧矣！」滴漉授
爵。丁不服。女曰：「君是水族，宜作鱉飲。」方喧競所，聞籠中戛戛，女起曰：「至矣。」
啟籠驗視，則布囊中有巨金纍纍充溢。丁不勝愕喜。後翁家媼抱兒來戲，竊言：「主人初歸，
篝燈夜坐。地忽暴裂，深不可底。一判官自內出，言：『我地府司隸也。太山帝君會諸冥曹，
造暴客惡錄，須銀燈千架，架計重十兩。施百架，則消滅罪愆。』主人駭懼，焚香叩禱，奉
以千金。判官荏苒而入，地亦遂合。」夫妻聽其言，故嘖嘖詫異之。
    而從此漸購牛馬，蓄廝婢，自營宅第。裡中無賴子窺其富，糾諸不逞，逾垣劫丁。丁夫
婦始自夢中醒，則編菅爇照，寇集滿屋。二人執丁，又一人探手女懷。女袒而起，戟指而呵
曰：「止，止！」盜十三人皆吐舌呆立，癡若木偶。女始著褲下榻，呼集家人，一一反接其
臂，逼令供吐明悉。乃責之曰：「遠方人埋頭澗谷，冀得相扶持，何不仁至此！緩急人所時
有，窘急者不妨明告，我豈積殖自封者哉？豺狼之行本合盡誅，但吾所不忍，姑釋去，再犯
不宥！」諸盜叩謝而去。居無何鴻儒就擒，趙夫婦妻子俱被夷誅。生繼金往贖長春之幼子以
歸。兒時三歲，養為己出，使從姓丁，名之承祧。於是裡中人漸知為白蓮教戚裔。適蝗害
稼，女以紙鳶數百翼放田中，蝗遠避，不入其隴，以是得無恙。裡人共嫉之，群首於官，以
為鴻儒餘黨。官啖其富，肉視之，收丁；丁以重賂啖令，始得免。
    女曰：「貨殖之來也苟，固宜有散亡。然蛇蠍之鄉不可久居。」因賤售其業而去之，止
於益都之西鄙。女為人靈巧，善居積，經紀過於男子。嘗開琉璃廠，每進工人而指點之。一
切棋燈，其奇式幻采，諸肆莫能及，以故直昂得速售。居數年財益稱雄。而女督課婢僕嚴，
食指數百無冗口。暇輒與丁烹茗著棋，或觀書史為樂。錢谷出入以及婢僕業，凡五日一課，
婦自持籌，丁為之點籍唱名數焉。勤者賞繼有差，惰者鞭撻罰膝立。是日，給假不夜作，夫
妻設餚酒，呼婢輩度俚曲為笑。女明察如神，人無敢欺。而賞輒浮於其勞，故事易辦。村中
二百餘家，凡貧者俱量給資本，鄉以此無遊惰。值大旱，女令村人設壇於野，乘輿野出，禹
步作法，甘霖傾注，五里內悉獲沾足。人益神之。女出未嘗障面，村人皆見之，或少年群
居，私議其美，及覿面逢之，俱肅肅無敢仰視者。每秋日，村中童子不能耕作者，授以錢，
使采荼薊，幾二十年，積滿樓屋。人竊非笑之。會山左大饑，人相食。女乃出菜雜粟贍饑
者，近村賴以全活，無逃亡焉。
    異史氏曰：「二所為殆天授，非人力也。然非一言之悟，駢死已久。由是觀之，世抱非
常之才，而誤入匪僻以死者當亦不少，焉知同學六人中，遂無其人乎？使人恨不為丁生耳。」
 
庚娘

    金大用，中州舊家子也。聘尤太守女，字庚娘，麗而賢，逑好甚敦。以流寇之亂，家人
離逖，金攜家南竄。途遇少年，亦偕妻以逃者，自言廣陵王十八，願為前驅。金喜，行止與
俱。至河上，女隱告金曰：「勿與少年同舟，彼屢顧我，目動而色變，中叵測也。」金諾
之。王慇勤覓巨舟，代金運裝，劬勞臻至，金不忍卻。又念其攜有少婦，應亦無他。婦與庚
娘同居，意度亦頗溫婉。王坐舡頭上與櫓人傾語，似甚熟識戚好。
    未幾日落，水程迢遞，漫漫不辨南北。金四顧幽險，頗涉疑怪。頃之，皎月初升，見彌
望皆蘆葦。既泊，王邀金父子出戶一豁，乃乘間擠金入水；金有老父，見之欲號，舟人以篙
築之，亦溺；生母聞聲出窺，又築溺之。王始喊救。母出時，庚娘在後，已微窺之。既聞一
家盡溺，即亦不驚，但哭曰：「翁姑俱沒，我安適歸！」王入勸：「娘子勿憂，請從我至金
陵，家中田廬頗足贍給，保無虞也。」女收涕曰：「得如此，願亦足矣。」王大悅，給奉良
殷。既暮，曳女求歡，女托體姅，王乃就婦宿。
    初更既盡，夫婦喧競，不知何由。但聞婦曰：「若所為，雷霆恐碎汝顱矣！」王乃撾
婦。婦呼云：「便死休！誠不願為殺人賊婦！」王吼怒，捽婦出。便聞骨董一聲，遂嘩言婦
溺矣。未幾抵金陵，導庚娘至家，登堂見媼，媼訝非故婦。王言：「婦墮水死，新娶此
耳。」歸房，又欲犯。庚娘笑曰：「三十許男子，尚未經人道耶？市兒初合巹亦須一杯薄漿
酒，汝家沃饒，當即不難。清醒相對，是何體段？」王喜，具酒對酌。庚娘執爵，勸酬殷
懇。王漸醉，辭不飲。庚娘引巨碗，強媚勸之，王不忍拒，又飲之。於是酣醉，裸脫促寢。
庚娘撤器滅燭，託言溲溺，出房，以刀入，暗中以手索王項，王猶捉臂作暱聲。庚娘力切
之，不死，號而起；又揮之，始殪。媼彷彿有聞，趨問之，女亦殺之。王弟十九覺焉。庚娘
知不免，急自刎，刀鈍鈌不可入，啟戶而奔，十九逐之，已投池中矣。呼告居人，救之已
死，色麗如生。共驗王屍，見窗上一函，開視，則女備述其冤狀。群以為烈，謀斂資作殯。
天明集視者數千人，見其容皆朝拜之。終日間得金百，於是葬諸南郊。好事者為之珠冠袍
服，瘞藏豐滿焉。
    初，金生之溺也，浮片板上，得不死。將曉至淮上，為小舟所救。舟蓋富民尹翁，專設
以拯溺者。金既蘇，詣翁申謝。翁優厚之。留教其子。金以不知親耗，將往探訪，故不決。
俄曰：「撈得死叟及媼。」金疑是父母，奔驗果然。翁代營棺木。生方哀慟，又白：「拯一
溺婦，自言金生其夫。」生揮涕驚出，女子已至，殊非庚娘，乃十八婦也。向金大哭，請勿
相棄。金曰：「我方寸已亂，何暇謀人？」婦益悲。尹審其故，喜為天報，勸金納婦。金以
居喪為辭，且將復仇，懼細弱作累。婦曰：「如君言，脫庚娘猶在，將以報仇居喪去之
耶？」翁以其言善，請暫代收養，金乃許之。卜葬翁媼，婦縗絰哭泣，如喪翁姑。
    既葬，金懷刃托缽，將赴廣陵，婦止之曰：「妾唐氏，祖居金陵，與豺子同鄉，前言廣
陵者詐也。且江湖水寇，半伊同黨，仇不能復，只取禍耳。」金徘徊不知所謀。忽傳女子誅
仇事，洋溢河渠，姓名甚悉。金聞之一快，然益悲，辭婦曰：「幸不污辱。家有烈婦如此，
何忍負心再娶？」婦以業有成說，不肯中離，願自居於媵妾。會有副將軍袁公，與尹有舊，
適將西發，過尹，見生，大相知愛，請為記室。無何，流寇犯順，袁有大勳，金以參機務，
敘勞，授游擊以歸。夫婦始成合巹之禮。
    居數日，攜婦詣金陵，將以展庚娘之墓。暫過鎮江，欲登金山。漾舟中流，欻一艇過，
中有一嫗及少婦，怪少婦頗類庚娘。舟疾過，婦自窗中窺金，神情益肖。驚疑不敢追問，急
呼曰：「看群鴨兒飛上天耶！」少婦聞之。亦呼云：「饞猧兒欲吃貓子腥耶！」蓋當年閨中
之隱謔也。金大驚，反棹近之，真庚娘。青衣扶過舟，相抱哀哭，傷感行旅。唐氏以嫡禮見
庚娘。庚娘驚問，金始備述其由。庚娘執手曰：「同舟一話，心常不忘，不圖吳越一家矣。
蒙代葬翁姑，所當首謝，何以此禮相向？」乃以齒序，唐少庚娘一歲，妹之。
    先是，庚娘既葬，自不知歷幾春秋。忽一人呼曰：「庚娘，汝夫不死，尚當重圓。」遂
如夢醒。捫之四面皆壁，始悟身死已葬，只覺悶悶，亦無所苦。有惡少窺其葬具豐美，發塚
破棺，方將搜括，見庚娘猶活，相共駭懼。庚娘恐其害己，哀之曰：「幸汝輩來，使我得睹
天日。頭上簪珥，悉將去，願鬻我為尼，更可少得直。我亦不洩也。」盜稽首曰：「娘子貞
烈，神人共欽。小人輩不過貧乏無計，作此不仁。但無漏言幸矣。何敢鬻作尼！」庚娘曰：
「此我自樂之。」又一盜曰：「鎮江耿夫人寡而無子，若見娘子必大喜。」庚娘謝之。自拔
珠飾悉付盜，盜不敢受，固與之，乃共拜受。遂載去，至耿夫人家，託言舡風所迷。耿夫
人，巨家，寡媼自度。見庚娘大喜，以為己出。適母子自金山歸也，庚娘緬述其故。金乃登
舟拜母，母款之若婿。邀至家，留數日始歸。後往來不絕焉。
    異史氏曰：「大變當前，淫者生之，貞者死焉。生者裂人眥，死者雪人涕耳。至如談笑
不驚，手刃仇讎，千古烈丈夫中豈多匹儔哉！誰謂女子，遂不可比蹤彥雲也？」

宮夢弼

--------------------------------------------------------------------------------

    柳芳華保定人，財雄。一鄉，慷慨好客，座上常百人；急人之急，千金不靳；賓友假貸
常不還。惟一客宮夢弼，陝人，生平無所乞請，每至輒經歲，詞旨清灑，柳與寢處時最多。
柳子名和，時總角，叔之，宮亦喜與和戲。每和自塾歸，輒與發貼地磚，埋石子偽作埋金為
笑。屋五架，掘藏幾遍。眾笑其行稚，而和獨悅愛之，尤較諸客暱。後十餘年家漸虛，不能
供多客之求，於是客漸稀，然十數人徹宵談宴，猶是常也。年既暮，日益落，尚割畝得直以
備雞黍。和亦揮霍，學父結小友，柳不之禁。無何，柳病卒，至無以治凶具。宮乃自出囊
金，為柳經紀。和益德之，事無大小，悉委宮叔。宮時自外入必袖瓦礫，至室則拋擲暗陬，
更不解其何意。和每對宮憂貧，宮曰：「子不知作苦之難。無論無金；即授汝千金可立盡
也。男子患不自立，何患貧？」一日辭欲歸，和泣囑速返，宮諾之，遂去。和貧不自給，典
質漸空，日望宮至以為經理，而宮滅跡匿影去如黃鶴矣。
    先是，柳生時，為和論親於無極黃氏，素封也，後聞柳貧，陰有悔心。柳卒訃告之，即
亦不吊，猶以道遠曲原之。和服除，母遣自詣岳所定婚期，冀黃憐顧。比至，黃聞其衣履敝
穿，斥門者不納。寄語云：「歸謀百金可復來，不然，請自此絕。」和聞言痛哭。對門劉
媼，憐而進之食，贈錢三百，慰令歸。母亦哀憤無策，因念舊客負欠者十常八九，俾擇富貴
者求助焉。和曰：「昔之交我者為我財耳，使兒駟馬高車，假千金亦即匪難。如此景象，誰
猶念曩恩，憶故好耶？且父與人金資，曾無契保，責負亦難憑也。」母固強之，和從教，凡
二十餘日不能致一文。惟優人李四舊受恩恤，聞其事，義贈一金。母子痛哭，自此絕望矣。
    黃女年已及笄，聞父絕和，竊不直之。黃欲女別適，女泣曰：「柳郎非生而貧者也。使
富倍他日，豈仇我者所能奪乎？今貧而棄之，不仁！」黃不悅，曲諭百端，女終不搖。翁嫗
並怒，旦夕唾罵之，女亦安焉。無何，夜遭寇劫，黃夫婦炮烙幾死，家中席捲一空。荏苒三
載，家益零替。有西賈聞女美，願以五十金致聘。黃利而許之，將強奪其志。女察知其謀，
毀裝塗面，乘夜遁去，丐食於途。閱兩月始達保定，訪和居址，直造其家。母以為乞人婦，
故咄之，女嗚咽自陳，母把手泣曰：「兒何形骸至此耶！」女又慘然而告以故，母子俱哭。
便為盥沐，顏色光澤，眉目煥映，母子俱喜。然家三口，日僅一啖，母泣曰：「吾母子固應
爾；所憐者，負吾賢婦！」女笑慰之曰：「新婦在乞人中，稔其況味，今日視之，覺有天堂
地獄之別。」母為解頤。
    女一日入閒捨中，見斷草叢叢無隙地，漸入內室，塵埃積中，暗陬有物堆積，蹴之迕
足，拾視皆朱提。驚走告和，和同往驗視，則宮往日所拋瓦礫，盡為白金。因念兒時，常與
瘞石室中，得毋皆金？而故地已典於東家，急贖歸。斷磚殘缺，所藏石子儼然露焉，頗覺失
望，及發他磚，則燦燦皆白鏹也。頃刻間數巨萬矣。由是贖田產，市奴僕，門庭華好過昔
日。因自奮曰：「若不自立，負我宮叔！」刻志下帷，三年中鄉選。
    乃躬繼白金，往酬劉媼。鮮衣射目，僕十餘輩皆騎怒馬如龍。媼僅一屋，和便坐榻上。
人嘩馬騰，棄溢里巷。黃翁自女失亡，西賈逼退聘財，業已耗去殆半，售居宅始得償，以故
困窘如和曩日。聞舊婿烜耀，閉戶自傷而已。媼沽酒備饌款和，因述女賢，且惜女遁。問
和：「娶否？」和曰：「娶矣。」食已，強媼往視新婦，載與俱歸。至家，女華妝出，群婢
簇擁若仙。相見大駭，遂敘往舊，殷問父母起居。居數日，款洽優厚，制好衣，上下一新，
始送令返。
    媼詣黃許報女耗，兼致存問，夫婦大驚。媼勸往投女，黃有難色。既而凍餒難堪，不得
已如保定。既到門，見譯ㄝm麗，閽人怒目張，終日不得通，一婦人出，黃溫色卑詞，告以
姓氏，求暗達女知。少間婦出，導入耳捨，曰：「娘子極欲一覲，然恐郎君知，尚候隙也。
翁幾時來此？得毋饑否？」黃因訴所苦。婦人以酒一盛、饌二簋，出置黃前；又贈五金，
曰：「郎君宴房中，娘子恐不得來。明旦宜早去，勿為郎聞。」黃諾之。早起趣裝，則管鑰
未啟，止於門中，坐袱囊以待。忽嘩主人出，黃將斂避，和已睹之，怪問誰何，家人悉無以
應。和怒曰：「是必奸宄！可執赴有司。」眾應聲出，短綆繃系樹間，黃慚懼不知置詞。未
幾昨夕婦出，跪曰：「是某舅氏。以前夕來晚，故未告主人。」和命釋縛。
    婦送出門，曰：「忘囑門者，遂致參差。娘子言：相思時可使老夫人偽為賣花者，同劉
媼來。」黃諾，歸述於嫗。嫗念女若渴，以告劉媼，媼果與俱至和家，凡啟十餘關，始達女
所。女著帔頂髻，珠翠綺褲，散香氣撲人。嚶嚀一聲，大小婢媼奔入滿側，移金椅床，置雙
夾膝。慧婢瀹茗，各以隱語道寒暄，相視淚熒。至晚除室安二媼，裀褥溫軟，並昔年富時所
未經。居三五日，女意殷渥。媼輒引空處，泣白前非。女曰：「我子母有何過不忘？但郎忿
不解，防他聞也。」每和至，便走匿。一日方促膝，和遽入，見之，怒詬曰：「何物村嫗，
敢引身與娘子接坐！宜撮鬢毛令盡！」劉媼急進曰：「此老身瓜葛，王嫂賣花者，幸勿罪
責。」和乃上手謝過。即坐曰：「姥來數日，我大忙，未得展敘。黃家老畜產尚在否？」笑
云：「都佳，但是貧不可過。官人大富貴，何不一念翁婿情也？」和擊桌曰：「曩年非姥憐
賜一甌粥，更何得旋鄉土！今欲得而寢處之，何念焉！」言致忿際，輒頓足起罵。女恚曰：
「彼即不仁，是我父母，我迢迢遠來，手皴瘃，足趾皆穿，亦自謂無負郎君。何乃對子罵
父，使人難堪？」和始斂怒，起身去。黃嫗愧喪無色，辭欲歸，女以二十金私付之。
    既歸，曠絕音問，女深以為念。和乃遣人招之，夫妻至，慚作無以自容。和謝曰：「舊
歲辱臨，又不明告，遂是開罪良多。」黃但唯唯。和為更易衣履。留月餘，黃心終不自安，
數告歸。和遺白金百兩，曰：「西賈五十金，我今倍之。」黃汗顏受之。和以輿馬送還，暮
歲稱小豐焉。
    異史氏曰：「雍門泣後，朱履杳然，令人憤氣杜門，不欲復交一客。然良朋葬骨，化石
成金，不可謂非慷慨好客之報也。閨中人坐享高奉，儼然如嬪嬙，非貞異如黃卿，孰克當此
而無愧者乎？造物之不妄降福澤也如是。」
    鄉有富者，居積取盈，搜算入骨。窖鏹數百，惟恐人知，故衣敗絮。啖糠秕以示貧。親
友偶來，亦曾無作雞黍之事。或言其家不貧，便逋目作怒，其仇如不共戴天。暮年，日餐榆
屑一升，臂上皮摺垂一寸長，而所窖終不肯發。後漸尪羸。瀕死，兩子環問之，猶未遽告；
迨覺果危急，欲告子，子至，已舌蹇不能聲，惟爬抓心頭，呵呵而已。死後，子孫不能具棺
木，遂稿葬焉。嗚呼！若窖金而以為富，則大帑數千萬，何不可指為我有哉？愚已！
 
鴝鵒

    王汾濱言：其鄉有養八哥者，教以語言，甚狎習，出遊必與之俱，相將數年矣。一日將
過絳州，去家尚遠，而資斧已罄，其人愁苦無策。鳥云：「何不售我？送我王邸，當得善
價，不愁歸路無資也。」其人云：「我安忍。」鳥言：「不妨。主人得價疾行，待我城西二
十里大樹下。」其人從之。
    攜至城，相問答，觀者漸眾。有中貴見之，聞諸王。王召入，欲買之。其人曰：「小人
相依為命，不願賣。」王問鳥：「汝願住否？」言：「願住。」王喜，鳥又言：「給價十
金，勿多予。」王益喜，立畀十金，其人故作懊悔狀而去。王與鳥言，應對便捷。呼肉啖
之。食已，鳥曰：「臣要浴。」王命金盆貯水，開籠令浴。浴已，飛簷間，梳翎抖羽，尚與
王喋喋不休。頃之羽燥。翩躚而起，操晉音曰：「臣去呀！」顧盼已失所在。王及內侍仰面
咨嗟，急覓其人則已渺矣。後有往秦中者，見其人攜鳥在西安市上。此畢載積先生記。

劉海石

    劉海石，蒲台人，避亂於濱州。時十四歲，與濱州生劉滄客同函丈，因相善，訂為昆
季。無何，海石失怙恃，奉喪而歸，音問遂闕。滄客家頗裕，年四十，生二子，長子吉，十
七歲，為邑名士，次子亦慧。滄客又內邑中倪氏女，大嬖之。後半年長子患腦痛卒，夫妻大
慘。無幾何妻病又卒，逾數月長媳又死，而婢僕之喪亡且相繼也。滄客哀悼，殆不能堪。
    一日方坐愁間，忽閽人通海石至。滄客喜，急出門迎以入。方欲展寒溫，海石忽驚曰：
「兄有滅門之禍不知耶？」滄客愕然，莫解所以。海石曰：「久失聞問，竊疑近況，未必佳
也。」滄客泫然，因以狀對，海石欷歔，既而笑曰：「災殃未艾，余初為兄吊也。然幸而遇
僕，請為兄賀。」滄客曰：「久不晤，豈近精『越人術』耶？」海石曰：「是非所長。陽宅
風鑒，頗能習之。」滄客喜，便求相宅。導海石入，內外遍觀之，已而請睹諸眷口。滄客從
其教，使子媳婢妾俱見於堂，滄客一一指示。
    至倪，海石仰天而視，大笑不已。眾方驚疑，但見倪女戰慄無色，身暴縮短僅二尺餘。
海石以界方擊其首，作石缶聲。海石揪其發檢腦後，見白髮數莖，欲拔之，女縮項跪啼，言
即去，但求勿拔。海石怒曰：「汝凶心尚未死耶？」就項後拔去之。女隨手而變，黑色如
狸。眾大駭，海石掇納袖中，顧子婦曰：「媳受毒已深，背上當有異，請驗之。」婦羞，不
肯袒示。劉子固強之，見背上白毛長四指許。海石以針挑去，曰：「此毛已老，七日即不可
救。」又顧劉次子，亦有毛才二指。曰：「似此可月餘死耳。」滄客以及婢僕並刺之。曰：
「僕適不來，一門無□類矣。」問：「此何物？」曰：「亦狐屬。吸人神氣以為靈，最利人
死。」滄客曰：「久不見君，何能神異如此！無乃仙乎？」笑曰：「特從師習小技耳，何遽
雲仙。」問其師，答云：「山石道人。適此物，我不能死之，將歸獻俘於師。」言已告別。
覺袖中空空，駭曰：「亡之矣！尾末有大毛未去，今已遁去。」眾俱駭然。海石曰：「領毛
已盡，不能作人，止能化獸，遁當不遠。」於是入室而相其貓，出門而嗾其犬，皆曰無之。
啟圈笑曰：「在此矣。」滄客視之多一豕，聞海石笑，遂伏不敢少動。提耳捉出，視尾上白
毛一莖，硬如針。方將檢拔，而豕轉側哀鳴，不聽拔。海石曰：「汝造孽既多，拔一毛猶不
肯耶？」執而拔之，隨手復化為狸。納袖欲出，滄客苦留，乃為一飯。問後會，曰：「此難
預定。我師立願宏深，常使我等遨世上，拔救眾生，未必無再見時。」
    及別後，細思其名，始悟曰：「海石殆仙矣！『山石』合一『巖』字，蓋呂祖諱也。」
 
諭鬼

    青州石尚書茂華為諸生時，郡門外有大淵，不雨亦不涸。邑中獲大寇數十名，刑於淵
上。鬼聚為祟，經過者輒曳入。一日，有某甲正遭困厄，忽聞群鬼惶竄曰：「石尚書至
矣！」未幾公至，甲以狀告。公以堊灰題壁示云：「石某為禁約事：照得厥念無良，致嬰雷
霆之怒；所謀不軌，遂遭斧鉞之誅。只宜返罔兩之心，爭相懺悔；庶幾洗髑髏之血，脫此沉
淪。爾乃生已極刑，死猶聚惡。跳踉而至，披髮成群；躑躅以前，搏膺作厲。黃泥塞耳，輒
逞鬼子之凶；白晝為妖，幾斷行人之路！彼丘陵三尺外，管轄由人；豈乾坤兩大中，凶頑任
爾？諭後各宜潛蹤，勿猶怙惡。無定河邊之骨，靜待輪迴；金閨夢裡之魂，還踐鄉土。如蹈
前愆，必貽後悔！」自此鬼患遂絕，淵亦尋干。

泥鬼

    余鄉唐太史濟武，數歲時，有表親某相攜戲寺中。太史童年磊落，膽即最豪，見廡中泥
鬼睜琉璃眼，甚光而巨，愛之，陰以指抉取，懷之而歸。既抵家，某暴病不語；移時忽起，
厲聲曰：「何故掘吾睛！」噪叫不休。眾莫之知，太史始言所作。家人乃祝曰：「童子無
知，戲傷尊目，行奉還也。」乃大言曰：「如此，我便當去。」言訖仆地遂絕，良久而蘇。
問其所言，茫不自覺。乃送睛仍安鬼眶中。
    異史氏曰：「登堂索睛，土偶何其靈也。顧太史抉睛，而何以遷怒於同游？蓋以玉堂之
貴，而且至性觥觥，觀其上書北闕，拂袖南山，神且憚之，而況鬼乎？」

夢別

    王春李先生之祖，與先叔祖玉田公交最好。一夜夢公至其家，黯然相語。問：「何
來？」曰：「僕將長往，故與君來別耳。」問：「何之？」曰：「遠矣。」遂出。送至谷
中，見石壁有裂罅，便拱手作別，以背向罅，逡巡倒行而入，呼之不應，因而驚寐。及明以
告太公敬一，且使備吊具，曰：「玉田公捐捨矣！」太公請先探之，信而後吊之。不聽，竟
以素服往，至門則提幡掛矣。嗚呼！古人於友，其死生相信如此，喪輿待巨卿而行，豈妄哉！

犬燈

    韓光祿大千之僕夜宿廈間，見樓上有燈如明星，未幾，熒熒飄落，及地化為犬。睨之，
轉捨後去，急起潛尾之，入院中化為女子。心知其狐，還臥故所。俄女子自後來，僕佯寐以
觀其變。女俯而撼之，僕偽作醒狀，問其為誰，女不答。僕曰：「樓上燈光非子也耶？」女
曰：「既知之，何問焉？」遂共宿之。晝別宵會以為常。
    主人知之，使二人夾仆臥，二人既醒，則身臥床下，亦不覺墮自何時。主人益怒，謂僕
曰：「來時，當捉之來；不然則有鞭楚！」僕不敢言，諾而退，因念捉之難，不捉懼罪，展
轉無策。忽憶女子一小紅衫密著其體，未肯暫脫，必其要害，執此可以脅之。夜來女至，
問：「主人囑汝捉我乎？」曰：「良有之。但我兩人情好，何肯此為？」及寢，陰掬其衫，
女急啼，力脫而去。從此遂絕。後僕自他方歸，遙見女子坐道周，至前則舉袖障面。仆下騎
呼曰：「何作此態？」女乃起握手曰：「我謂子已忘舊好矣。既戀戀有故人意。情尚可原。
前事出於主命，亦不汝怪也。但緣分已盡，今設小酌，請入為別。」時秋初，高梁正茂。女
攜與俱入，則中有巨第。繫馬而入，廳堂中酒餚已列。甫坐，群婢行炙。日將暮，僕有事欲
覆主命，遂別，既出，則依然田隴耳。

番僧

    釋體空言：在青州見二番僧，像貌奇古，耳綴雙環，被黃布，鬚髮鬈如羊角，自言從西
域來。聞太守重佛，謁之，太守遣二隸送詣叢林，和尚靈轡不甚禮之。執事者見其人異，私
款之，止宿焉。或問：「西域多異人，羅漢得毋有奇術否？」其一囅然笑，出手於袖，掌中
托小塔，高裁盈尺，玲瓏可愛。壁上最高處，有小龕，僧擲塔其中，矗然端立，無少偏倚。
視塔上有舍利放光，照耀一室。少間以手招之，仍落掌中。其一僧乃袒臂，伸左肱，長可六
七尺，而右肱縮無有矣；轉伸右肱亦如左狀。

狐妾

    萊蕪劉洞九官汾州，獨坐署中，聞亭外笑語漸近，入室則四女子：一四十許，一可三
十，一二十四五已來，末後一垂髫者，並立幾前，相視而笑。劉固知官署多狐，置不顧。少
間，垂髫者出一紅巾戲拋面上，劉拾擲窗間，仍不顧。四女一笑而去。
    一日年長者來，謂劉曰：「舍妹與君有緣，願無棄葑菲。」劉漫應之，女遂去。俄偕一
婢擁垂髫兒來，俾與劉並肩坐。曰：「一對好鳳侶，今夜諧花燭。勉事劉郎，我去矣。」劉
諦視，光艷無儔，遂與燕好。詰其行跡，女曰：「妾固非人，而實人也。妾前官之女，盅於
狐，奄忽以死，窆園內，眾狐以術生我，遂飄然若狐。」劉因以手探尻際，女覺之笑曰：
「君將無謂狐有尾耶？」轉身云：「請試捫之。」自此，遂留不去，每行坐與小婢俱，家人
俱尊以小君禮。婢媼參謁，賞賚甚豐。
    值劉壽辰，賓客煩多，共三十餘筵，須庖人甚眾；先期牒拘僅一二到者。劉不勝恚。女
知之，便言：「勿憂。庖人既不足用，不如並其來者遣之。妾固短於才，然三十席亦不難
辦。」劉喜，命以魚肉姜椒悉移內署。家中人但聞刀砧聲繁不絕。門內設以幾，行炙者置柈
其上，轉視則餚俎已滿。托去復來，十餘人絡繹於道，取之不絕。末後，行炙人來索湯餅。
內言曰：「主人未嘗預囑，咄嗟何以辦？」既而曰：「無已，其假之。」少頃呼取湯餅，視
之三十餘碗，蒸騰几上。客既去，乃謂劉曰：「可出金資，償某家湯餅。」劉使人將直去。
則其家失湯餅，方共驚疑，使至疑始解。一夕夜酌，偶思山東苦醁，女請取之。遂出門去，
移時返曰：「門外一罌可供數日飲。」劉視之，果得酒，真家中甕頭春也。
    越數日，夫人遣二僕如汾。途中一僕曰：「聞狐夫人犒賞優厚，此去得賞金，可買一
裘。」女在署已知之，向劉曰：「家中人將至。可恨傖奴無禮，必報之。」僕甫入城，頭大
痛，至署，抱首號呼，共擬進醫藥。劉笑曰：「勿須療，時至當自瘥。」眾疑其獲罪小君。
僕自思：初來未解裝，罪何由得？無所告訴，漫膝行而哀之。簾中語曰：「爾謂夫人則已
耳，何謂狐也？」僕乃悟，叩不已。又曰：「既欲得裘，何得復無禮？」已而曰：「汝愈
矣。」言已，僕病若失。僕拜欲出，忽自簾中擲一裹出，曰：「此一羔羊裘也，可將去。」
僕解視，得五金。劉問家中消息，僕言都無事，惟夜失藏酒一罌，稽其時日，即取酒夜也。
群憚其神，呼之「聖仙」，劉為繪小像。
    時張道一為提學使，聞其異，以桑梓誼詣劉，欲乞一面，女拒之。劉示以像，張強攜而
去。歸懸座右，朝夕祝之云：「以卿麗質，何之不可？乃托身於髮髮之老！下官殊不惡於洞
九，何不一惠顧？」女在署，忽謂劉曰：「張公無禮，當小懲之。」一日張方祝，似有人以
界方擊額，崩然甚痛。大懼，反捲。劉詰之，使隱其故而詭對。劉笑，曰：「主人額上得毋
痛否？」使不能欺，以實告。
    無何婿亓生來，請覲之，女固辭之，亓請之堅。劉曰：「婿非他人，何拒之深？」女
曰：「婿相見，必當有以贈之。渠望我奢，自度不能滿其志，故適不欲見耳。」既固請之，
乃許以十日見。及期亓入，隔簾揖之，少致存問。儀容隱約，不敢審諦。即退，數步之外輒
回眸注盼。但聞女言曰：「阿婿回首矣！」言已大笑，烈烈如鴞鳴。亓聞之，脛股皆軟，搖
搖然如喪魂魄。既出，坐移時始稍定。乃曰：「適聞笑聲，如聽霹靂，竟不覺身為己有。」
少頃，婢以女命，贈亓二十金。亓受之，謂婢曰：「聖仙日與丈人居，寧不知我素性揮霍，
不慣使小錢耶？」女聞之曰：「我固知其然。囊底適罄；向結伴至汴梁，其城為河伯佔據，
庫藏皆沒水中，入水各得些須，何能飽無饜之求？且我縱能厚饋，彼福薄亦不能任。」
    女凡事能先知，遇有疑難與議，無不剖。一日並坐，忽仰天大驚曰：「大劫將至，為之
奈何！」劉驚問家口，曰：「余悉無恙，獨二公子可慮。此處不久將為戰場，君當求差遠
去，庶免於難。」劉從之，乞於上官，得解餉雲貴間。道裡遼遠，聞者吊之，而女獨賀。無
何，姜瓖叛，汾州沒為賊窟。劉仲子自山東來，適遭其變，遂被其害。城陷，官僚皆罹干
難，惟劉以公出得免。
    盜平，劉始歸。尋以大案桂誤，貧至饔飧不給，而當道者又多所需索，因而窘憂欲死。
女曰：「勿憂，床下三千金，可資用度。」劉大喜，問：「竊之何處？」曰：「天下無主之
物取之不盡，何庸竊乎！」劉借謀得脫歸，女從之。後數年忽去，紙裹數事留贈，中有喪家
掛門之小幡，長二寸許，群以為不祥。劉尋卒。

雷曹

    樂雲鶴、夏平子二人，少同裡，長同齋，相交莫逆。夏少慧，十歲知名。樂虛心事之。
夏相規不倦；樂文思日進，由是名並著。而潦倒場屋，戰輒北。無何，夏遘疫而卒，家貧不
能葬，樂銳身自任之。遺襁褓子及未亡人，樂以時恤諸其家，每得升斗必析而二之，夏妻子
賴以活。於是士大夫益賢樂。樂恆產無多，又代夏生憂內顧，家計日蹙。乃歎曰：「文如平
子尚碌碌以沒，而況於我？人生富貴須及時，慼慼終歲，恐先狗馬填溝壑，負此生矣，不如
早改圖也。」於是去讀而賈。操業半年，家資小泰。
    一日客金陵，休於旅舍，見一人頎然而長，筋骨隆起，彷徨坐側，色黯淡有戚容。樂
問：「欲得食耶？」其人亦不語。樂推食食之，則以手掬啖，頃刻已盡；樂又益以兼人之
饌，食復盡。遂命主人割豚脅，堆以蒸餅，又盡數人之餐。始果腹而謝曰：「三年以來未嘗
如此飫飽。」樂曰：「君固壯士，何飄泊若此？」曰：「罪嬰天譴，不可說也。」問其裡
居，曰：「陸無屋，水無舟，朝村而暮郭也。」樂整裝欲行，其人相從，戀戀不去。樂辭
之，告曰：「君有大難，吾不忍忘一飯之德。」樂異之，遂與偕行。途中曳與同餐，辭曰：
「我終歲僅數餐耳。」益奇之。次日渡江，風濤暴作，估舟盡覆，樂與其人悉沒江中。俄風
定，其人負樂踏波出，登客舟，又破浪去。少時挽一舟至，扶樂入，囑樂臥守，復躍入江，
以兩臂夾貨出，擲舟中，又入之；數入數出，列貨滿舟。樂謝曰：「君生我亦良足矣，敢望
珠還哉！」檢視貨財，並無亡失。益喜，驚為神人，放舟欲行，其人告退，樂苦留之，遂與
共濟。樂笑云：「此一厄也，止失一金簪耳。」其人欲復尋之。樂方勸止，已投水中而沒。
驚愕良久，忽見含笑而出，以簪授樂曰：「幸不辱命。」江上人罔不駭異。
    樂與歸，寢處共之，每十數日始一食，食則啖嚼無算。一日又言別，樂固挽之。適晝晦
欲雨，聞雷聲。樂曰：「雲間不知何狀？雷又是何物？安得至天上視之，此疑乃可解。」其
人笑曰：「君欲作雲中游耶？」少時樂倦甚，伏榻假寐。既醒，覺身搖搖然不似榻上，開目
則在雲氣中，週身如絮。驚而起，暈如舟上，踏之軟無地。仰視星斗，在眉目間。遂疑是
夢。細視星嵌天上如蓮實之在蓬也，大者如甕，次如瓿，小如盎盂。以手撼之，大者堅不可
動，小星搖動似可摘而下者；遂摘其一藏袖中。撥雲下視，則銀河蒼茫，見城郭如豆。愕然
自念：設一脫足，此身何可復向？俄見二龍夭矯，駕縵車來，尾一掉，如鳴牛鞭。車上有
器，圍皆數丈，貯水滿之。有數十人，以器掬水，遍灑雲間。忽見樂，共怪之。樂審所與壯
士在焉，語眾云：「是吾友也。」因取一器授樂令灑。時苦旱，樂接器排雲，遙望故鄉，盡
情傾注。未幾謂樂曰：「我本雷曹，前誤行雨，罰謫三載。今天限已滿，請從此別。」乃以
駕車之繩萬丈擲前，使握端縋下。樂危之；其人笑言：「不妨。」樂如其言，飀飀然瞬息及
地。視之，則墮立村外，繩漸收入雲中，不可見矣。
    時久旱，十里外雨僅盈指，獨樂裡溝澮皆滿。歸探袖中，摘星仍在。出置案上，黯黝如
石，入夜則光明煥發，映照四壁。益寶之，什襲而藏。每有佳客，出以照飲。正視之，則條
條射目。一夜妻坐對握發，忽見星光漸小如螢，流動橫飛。妻方怪吒，已入口中，咯之不
出，竟已下嚥。愕奔告樂，樂亦奇之。既寢，夢夏平子來，曰：「我少微星也。因先君失一
德，促余壽齡。君之惠好，在中不忘。又蒙自上天攜歸，可雲有緣。今為君嗣，以報大
德」。樂三十無子，得夢甚喜。自是妻果娠，及臨蓐，光輝滿室，如星在幾上時，因名「星
兒」。機警非常，十六歲及進士第。
    異史氏曰：「樂子文章名一世，忽覺蒼蒼之位置我者不在是，遂棄毛錐如脫屣，此與燕
頷投筆者何以少異？至雷曹感一飯之德，少微酬良朋之知，豈神人之私報恩施哉？乃造物之
公報賢豪耳。」

賭符

    韓道士居邑中之天齊廟，多幻術，共名之「仙」。先子與最善，每適城，輒造之。一日
與先叔赴邑，擬訪韓，適遇諸途。韓付鑰曰：「請先往啟門坐，少旋我即至。」乃如其言。
詣廟發扃，則韓已坐室中。諸如此類。
    先是有敝族人嗜博賭，因先子亦識韓。值大佛寺來一僧，專事樗蒲，賭甚豪。族人見而
悅之，罄資往賭，大虧。心益熱，典質田產復往，終夜盡喪。邑邑不得志，便道詣韓，精神
慘淡，言語失次。韓問之，具以實告。韓笑曰：「常賭無不輸之理。倘能戒賭，我為汝覆
之。」族人曰：「倘得珠還合浦，花骨頭當鐵杵碎之！」韓乃以紙書符，授佩衣帶間。囑
曰：「但得故物即已，勿得隴復望蜀也。」又付千錢約贏而償之。族人大喜而往。僧驗其
資，易之，不屑與賭。族人強之，請一擲為期，僧笑而從之。乃以千錢為孤注，僧擲之無所
勝負，族人接色，一擲成采。僧復以兩千為注。又敗。僧漸增至十餘千，明明梟色，呵之皆
成盧雉，計前所輸，頃刻盡覆。陰念再贏數千亦更佳，乃復博，則色漸劣。心怪之，起視帶
上則符已亡矣，大驚而罷。載錢歸廟，除償韓外，追而計之，並末後所失，適符原數也。已
乃愧謝失符之罪，韓笑曰：「已在此矣。固囑勿貪，而君不聽，故取之。」
    異史氏曰：「天下之傾家者莫速於博，天下之敗德者亦莫甚於博。入其中者如沉迷海，
將不知所底矣。夫商農之人，俱有本業；詩書之士，尤惜分陰。負耒橫徑，固成家之正路；
清談薄飲，猶寄興之生涯。
    「爾乃狎比淫朋，纏綿永夜。傾囊倒篋，懸金於嶮巇之天；呼雉呵盧，乞靈於淫昏之
骨，盤施五木，似走圓珠；手握多章，如擎團扇。左覷人而右顧己，望穿鬼子之睛；陽示弱
而陰用強，費盡魍魎之技。門前賓客待，猶戀戀於場頭；捨上火煙生，尚眈眈於盆裡。忘餐
廢寢，則久入成迷；舌敝唇焦，則相看似鬼。迨夫全軍盡沒，熱眼空窺。視局中則叫號濃
焉，技癢英雄之臆；顧囊底而貫索空矣，灰寒壯士之心。引頸徘徊，覺白手之無濟；垂頭蕭
索，始玄夜以方歸。幸交謫之人眠，恐驚犬吠；苦久虛之腹餓，敢怨羹殘。既而鬻子質田，
冀珠還於合浦；不意火灼毛盡，終撈月於滄江。及遭敗後我方思，已作下流之物；試問賭中
誰最善，群指無褲之公。甚而枵腹難堪，遂棲身於暴客；搔頭莫度，至仰給於香奩。嗚呼！
敗德喪行，傾財亡身，孰非博之一途致之哉！」

阿霞

    文登景星者少有重名，與陳生比鄰而居，齋隔一短垣。一日陳暮過荒落之墟，聞女子啼
松柏間，近臨則樹橫枝有懸帶，若將自經。陳詰之，揮涕而對曰：「母遠出，托妾於外兄。
不圖狼子野心，畜我不卒。伶仃如此不如死！」言已復泣。陳解帶，勸令適人，女慮無可托
者。陳請暫寄其家，女從之。既歸，挑燈審視，丰韻殊絕，大悅，欲亂之，女厲聲抗拒，紛
紜之聲達於間壁。景生逾垣來窺，陳乃釋女。女見景生，凝目停睇，久乃奔去。二人共逐
之，不知去向。
    景歸，闔戶欲寢，則女子盈盈自房中出。驚問之，答曰：「彼德薄福淺，不可終托。」
景大喜，詰其姓氏。曰：「妾祖居於齊，以齊為姓，小字阿霞。」入以游詞，笑不甚拒，遂
與寢處，齋中多友人來往，女恆隱閉深房。過數日，曰：「妾姑去，此處煩雜困人甚。繼
今，請以夜卜。」問：「家何所？」曰：「正不遠耳。」遂早去，夜果復來，歡愛綦篤。又
數日謂景曰：「我兩人情好雖佳，終屬苟合。家君宦游西疆，明日將從母去，容即乘間稟
命，而相從以終焉。」問：「幾日別？」約以旬終。既去，景思齋居不可常，移諸內又慮妻
妒，計不如出妻。志既決，妻至輒詬厲，妻不堪其辱，涕欲死。景曰：「死恐見累，請早
歸。」遂促妻行。妻啼曰：「從子十年未嘗失德，何決絕如此！」景不聽，逐愈急，妻乃出
門去。自是堊壁清塵，引領翹待，不意信杳青鸞，如石沉海。妻大歸後，數浼知交請復於
景，景不納，遂適夏侯氏。夏侯裡居，與景接壤，以田畔之故世有隙。景聞之，益大恚恨。
然猶冀阿霞復來，差足自慰。
    越年餘並無蹤緒。會海神壽，祠內外士女雲集，景亦在。遙見一女甚似阿霞，景近之，
入於人中；從之，出於門外；又從之，飄然竟去，景追之不及，恨悒而返。後半載適行於
途，見一女郎著朱衣，從蒼頭，鞚黑衛來，望之，霞也。因問從人：「娘子為誰？」答言：
「南村鄭公子繼室。」又問：「娶幾時矣？」曰：「半月耳。」景思得毋誤耶？女郎聞語，
回眸一睇，景視，真阿霞也。見其已適他姓，憤填胸臆，大呼：「霞娘！何忘舊約？」從人
聞呼主婦，欲奮老拳。女急止之，啟幛紗謂景曰：「負心人何顏相見？」景曰：「卿自負
僕，僕何嘗負卿？」女曰：「負夫人甚於負我！結髮者如是而況其他？向以祖德厚，名列桂
籍，故委身相從。今以棄妻故，冥中削爾祿秩，今科亞魁王昌即替汝名者也。我已歸鄭姓，
無勞復念。」景俯首帖耳，口不能道一詞。視女子策蹇去如飛，悵恨而已。
    是科景落第，亞魁果王氏昌名，景以是得薄倖名。四十無偶，家益替，恆趁食於親友
家。偶詣鄭，鄭款之，留宿焉。女窺客，見而憐之，問鄭曰：「堂上客非景慶雲耶？」問所
自識，曰：「未適君時，曾避難其家，亦深得其豢養。彼行雖賤而祖德未斬，且與君為故
人，亦宜有綈袍之義。」鄭然之，易其敗絮，留以數日。夜分欲寢，有婢持金二十餘兩贈
景。女在窗外言曰：「此私貯，聊酬夙好，可將去，覓一良匹。幸祖德厚，尚足及子孫；無
復喪檢，以促余齡。」景感謝之。既歸，以十餘金買縉紳家婢，甚醜悍。舉一子，後登兩
榜。鄭官至吏部郎。既沒，女送葬歸，啟輿則虛無人矣，始知其非人也。噫！人之無良，捨
其舊而新是謀，卒之卵覆而鳥亦飛，天之所報亦慘矣！

李司鑒

    李司鑒，永年舉人也，於康熙四年九月二十八日，打死其妻李氏。地方報廣平，行永年
查審。司鑒在府前，忽於肉架上奪一屠刀，奔入城隍廟登戲台上對神而跪。自言：「神責我
不當聽信奸人，在鄉黨顛倒是非，著我割耳。」遂將左耳割落，拋台下。又言：「神責我不
應騙人錢財，著我割指。」遂將左指剁去。又言：「神責我不當姦淫婦女，使我割腎。」遂
自閹，昏迷僵仆。時總督朱雲門題參革褫究擬，已奉諭旨，而司鑒已伏冥誅矣。邸抄。

五羖大夫

    河津暢體元，字汝玉，為諸生時，夢人呼為「五羖大夫」，喜為佳兆。及遇流寇之亂，
盡剝其衣，夜閉置空室。時冬月寒甚，暗中摸索，得數羊皮護體，僅不至死。質明視之，恰
符五數。啞然自笑神之戲己也。後以明經授雒南知縣。畢載績先生志。

毛狐

    農子馬天榮年二十餘，喪偶，貧不能娶。芸田間，見少婦盛妝，踐禾越陌而過，貌赤
色，致亦風流。馬疑其迷途，顧四野無人，戲挑之，婦亦微納。欲與野合，笑曰：「青天白
日寧宜為此，子歸掩門相候，昏夜我當至。」馬不信，婦矢之。馬乃以門戶向背俱告之，婦
乃去。夜分果至，遂相悅愛。覺其膚肌嫩甚，火之，膚赤薄如嬰兒，細毛遍體，異之。又疑
其蹤跡無據，自念得非狐耶？遂戲相詰，婦亦自認不諱。馬曰：「既為仙人，自當無求不
得。既蒙繾綣，寧不以數金濟我貧？」婦諾之。次夜來，馬索金，婦故愕曰：「適忘之。」
將去，馬又囑。至夜，問：「所乞或勿忘也？」婦笑，請以異日。愈數日馬復索，婦笑向袖
中出白金二錠，約五六金，翹邊細紋，雅可愛玩。馬喜，深藏於櫝。積半歲，偶需金，因持
示人。人曰：「是錫也。」以齒齕之，應口而落。馬大駭，收藏而歸。至夜婦至，憤致誚
讓，婦笑曰：「子命薄，真金不能任也。」一笑而罷。
    馬曰：「聞狐仙皆國色，殊亦不然。」婦曰：「吾等皆隨人現化。子且無一金之福，落
雁沉魚何能消受？以我陋質固不足以奉上流，然較之大足駝背者，即為國色。」過數月，忽
以三金贈馬，曰：「子屢相索，我以子命不應有藏金。今媒聘有期，請以一婦之資相饋，亦
藉以贈別。」馬自白無聘婦之說，婦曰：「一二日自當有媒來。」馬問：「所言姿貌何
如？」曰：「子思國色，自當是國色。」馬曰：「此即不敢望。但三金何能買婦？」婦曰：
「此月老注定，非人力也。」馬問：「何遽言別？」曰：「戴月披星終非了局。使君自有
婦，搪塞何為？」天明而去，授黃末一刀圭，曰：「別後恐病，服此可療。」
    次日果有媒來，先詰女貌，答：「在妍媸之間。」聘金幾何？」「約四五數。」馬不難
其價，而必欲一親見其人。媒恐良家子不肯炫露，既而約與俱去，相機因便。既至其村，媒
先往，使馬候諸村外。久之來曰：「諧矣！余表親與同院居，適往見女，坐室中，請即偽為
謁表親者而過之，咫尺可相窺也。」馬從之。果見女子坐室中，伏體於床，倩人爬背。馬趨
過，掠之以目，貌誠如媒言。及議聘，並不爭直，但求一二金裝女出閣。馬益廉之，乃納金
並酬媒氏及書券者，計三兩已盡，亦未多費一文。擇吉迎女歸，入門，則胸背皆駝，項縮如
龜，下視裙底，蓮船盈尺。乃悟狐言之有因也。
    異史氏曰：「隨人現化，或狐女之自為解嘲；然其言福澤，良可深信。余每謂：非祖宗
數世之修行，不可以博高官；非本身數世之修行，不可以得佳人。信因果者，必不以我言為
河漢也。」

翩翩

    羅子浮，邠人，父母俱早世，八九歲依叔大業。業為國子左廂，富有金繒而無子，愛子
浮若己出。十四歲為匪人誘去，作狹邪游，會有金陵娼僑寓郡中，生悅而惑之。娼返金陵，
生竊從遁去。居娼家半年，床頭金盡，大為姊妹行齒冷，然猶未遽絕之。無何，廣瘡潰臭，
沾染床席，逐而出。丐於市，市人見輒遙避。自恐死異域，乞食西行，日三四十里，漸至邠
界。又念敗絮膿穢，無顏入裡門，尚趑趄近邑間。
    日就暮，欲趨山寺宿，遇一女子，容貌若仙，近問：「何適？」生以實告。女曰：「我
出家人，居有山洞，可以下榻，頗不畏虎狼。」生喜從去。入深山中，見一洞府，入則門橫
溪水，石樑駕之。又數武，有石室二，光明徹照，無須燈燭。命生解懸鶉，浴於溪流，曰：
「濯之，瘡當愈。」又開幛拂褥促寢，曰：「請即眠，當為郎作褲。」乃取大葉類芭蕉，剪
綴作衣，生臥視之。制無幾時，折迭床頭，曰：「曉取著之。」乃與對榻寢。生浴後，覺瘡
瘍無苦，既醒摸之，則痂厚結矣。詰旦將興，心疑蕉葉不可著，取而審視，則綠錦滑絕。少
間具餐，女取山葉呼作餅，食之果餅；又剪作雞、魚烹之，皆如真者。室隅一罌貯佳醞，輒
復取飲，少減，則以溪水灌益之。數日瘡痂盡脫，就女求宿。女曰：「輕薄兒！甫能安身，
便生妄想！」生云：「聊以報德。」遂同臥處，大相歡愛。
    一日有少婦笑入曰：「翩翩小鬼頭快活死！薛姑子好夢幾時做得？」女迎笑曰：「花城
娘子，貴趾久弗涉，今日西南風緊，吹送也！小哥子抱得未？」曰：「又一小婢子。」女笑
曰：「花娘子瓦窖哉！那弗將來？」曰：「方嗚之，睡卻矣。」於是坐以款飲。又顧生曰：
「小郎君焚好香也。」生視之，年二十有三四，綽有餘妍，心好之。剝果誤落案下，俯地假
拾果，陰捻翹鳳。花城他顧而笑，若不知者。生方恍然神奪，頓覺袍褲無溫，自顧所服悉成
秋葉，幾駭絕。危坐移時，漸變如故。竊幸二女之弗見也。少頃酬酢間，又以指搔纖掌。花
城坦然笑謔，殊不覺知。突突怔忡間，衣已化葉，移時始復變。由是漸顏息慮，不敢妄想。
花城笑曰：「而家小郎子，大不端好！若弗是醋葫蘆娘子，恐跳跡入雲霄去。」女亦哂曰：
「薄倖兒，便值得寒凍殺！」相與鼓掌。花城離席曰：「小婢醒，恐啼腸斷矣。」女亦起
曰：「貪引他家男兒，不憶得小江城啼絕矣。花城既去，懼貽誚責，女卒晤對如平時。居無
何，秋老風寒，霜零木脫，女乃收落葉，蓄旨御冬。顧生肅縮，乃持襆掇拾洞口白雲為絮復
衣，著之溫暖如襦，且輕鬆常如新綿。
    逾年生一子，極惠美，日在洞中弄兒為樂。然每念故里，乞與同歸。女曰：「妾不能
從。不然，君自去。」因循二三年，兒漸長，遂與花城訂為姻好。生每以叔老為念。女曰：
「阿叔臘故大高，幸復強健，無勞懸耿。待保兒婚後，去住由君。」女在洞中，輒取葉寫
書，教兒讀，兒過目即了。女曰：「此兒福相，放教入塵寰，無憂至台閣。」未幾兒年十
四，花城親詣送女，女華妝至，容光照人。夫妻大悅。舉家宴集。翩翩扣釵而歌曰：「我有
佳兒，不羨貴官。我有佳婦，不羨綺褲。今夕聚首，皆當喜歡。為君行酒，勸君加餐。」既
而花城去，與兒夫婦對室居。新婦孝，依依膝下，宛如所生。生又言歸，女曰：「子有俗
骨，終非仙品。兒亦富貴中人可攜去，我不誤兒生平。」新婦思別其母，花城已至。兒女戀
戀，涕各滿眶。兩母慰之曰：「暫去，可復來。」翩翩乃剪葉為驢，令三人跨之以歸。
    大業已歸老林下，意侄已死，忽攜佳孫美婦歸，喜如獲寶。入門，各視所衣悉蕉葉，破
之，絮蒸蒸騰去，乃並易之。後生思翩翩，偕兒往探之，則黃葉滿徑，洞口路迷，零涕而返。
    異史氏曰：「翩翩、花城，殆仙者耶？餐葉衣雲何其怪也！然幃幄誹謔，狎寢生雛，亦
復何殊於人世？山中十五載，雖無『人民城郭』之異，而雲迷洞口，無跡可尋，睹其景況，
真劉、阮返棹時矣。」

黑獸

    聞李太公敬一言：「某公在瀋陽，宴集山顛，俯瞰山下，有虎銜物來，以爪穴地，瘞之
而去。使人探所瘞得死鹿，乃取鹿而掩其穴。少間虎導一黑獸至，毛長數寸，虎前驅，若邀
尊客。既至穴，獸眈眈蹲伺。虎探穴失鹿，戰伏不敢少動。獸怒其誑，以爪擊虎額，虎立
斃，獸亦徑去。
    異史氏曰：「獸不知何名。然問其形，殊不大於虎，而何延頸受死，懼之如此其甚哉？
凡物各有所制，理不可解。如獮最畏狨，遙見之則百十成群，羅而跪，無敢遁者。凝睛定
息，聽狨至，以爪遍揣其肥瘠，肥者則以片石志顛頂。獮戴石而伏，悚若木雞，惟恐墮落。
狨揣志已，乃次第按石取食，余始哄散。余嘗謂貪吏似狨，亦且揣民之肥瘠而志之，而裂食
之；而民之戢耳聽食，莫敢喘息，蚩蚩之情亦猶是也。可哀也夫！」

卷四 
余德 楊千總 瓜異 青梅 羅剎海市 田七郎 產龍 保住 公孫九娘 促織 柳秀才 水災 
諸城某甲 庫官 酆都御史 龍無目 狐諧 雨錢 妾杖擊賊 秀才驅怪 姊妹易嫁 續黃粱 龍取水 小獵犬 
棋鬼 辛十四娘 白蓮教 雙燈 捉鬼射狐 蹇償債 頭滾 鬼作筵 胡四相公 念秧 蛙曲 鼠戲 
泥書生 土地夫人 寒月芙蕖 酒狂 

余德

    武昌尹圖南有別第，嘗為一秀才稅居，半年來亦未嘗過問。一日遇諸其門，年最少，而
容儀裘馬，翩翩甚都。趨與語，卻又蘊藉可愛。異之，歸語妻，妻遣婢托遺問以窺其室。室
有麗姝，美艷逾於仙人。一切花石服玩，俱非耳目所經。尹不測其何人，詣門投謁，適值他
出。翼日卻來拜答，展其刺呼，始知余姓德名。語次細審官閥，言殊隱約，固詰之，則曰：
「欲相還往，僕不敢自絕。應知非寇竊通逃者，何須必知來歷。」尹謝之。命酒款宴，言笑
甚歡。向暮，有崑崙捉馬挑燈，迎導以去。
    明日折簡報主人。尹至其家，見屋壁俱用明光紙裱，潔如鏡，金狻猊爇異香，一碧玉瓶
插鳳尾孔雀羽各二，各長二尺餘；一水晶瓶浸粉花一樹，不知何名，亦高二尺許，垂枝覆幾
外，葉疏花密，含苞未吐，花狀似濕蝶斂翼，蒂即如須。筵間不過八簋，豐美異常。即命童
子擊鼓催花為令。鼓聲既動，則瓶中花顫顫欲折，俄而蝶翅漸張，既而鼓歇，淵然一聲，蒂
須頓落，即為一蝶飛落尹衣。余笑起飛一巨觥，酒方引滿，蝶亦揚去。頃之鼓又作，兩蝶飛
集余冠。余笑云：「作法自斃矣。」亦引二觥。三鼓既終，花亂墮，翩翩而下，惹袖沾衿。
鼓童笑來指數：尹得九籌，余得四籌。尹已薄醉，不能盡籌，強引三爵，離席亡去。由是益
奇之。
    然其為人寡交與，每闔門居，不與國人通吊慶。尹逢人輒宣，聞其異者爭交歡余，門外
冠蓋相望。余頗不耐，忽辭主人去。去後，尹入其家，空庭灑掃無纖塵，燭淚堆擲青階下，
窗間零帛斷綿，指印宛然。惟捨後遺一小白石缸，可受石許。尹攜歸貯水養朱魚，經年水清
如初貯，後為傭保移石誤碎之，水蓄並不傾瀉。視之缸宛在，捫之虛軟。手入其中，水隨手
洩，出其手則復合，冬月不冰。一夜忽結為晶，魚游如故。尹畏人知，常置密室，非子婿不
以示也。久之漸播，索玩者紛錯於門。臘月忽解為水，陰濕滿地，魚亦渺然，其舊缸殘石猶
存。忽有道士踵門求之，尹出以示，道士曰：「此龍宮蓄水器也。」尹述其破而不洩之異。
道士曰：「此缸之魂也。」殷殷然乞得少許。問其何用，曰：「以屑合藥，可得永壽。」予
一片，歡謝而去。

楊千總

    畢民部公即家起備兵洮岷時，有千總楊花麟來迎。冠蓋在途，偶見一人遺便路側。楊關
弓欲射之，公急呵止。楊曰：「此奴無禮，合小怖之。」乃遙呼曰：「遺屙者，奉贈一股會
稽籐簪綰髻子。」即飛矢去，正中其髻，其人急奔，便液污地。

瓜異

    康熙二十六年六月，邑西村民圃中，黃瓜上復生蔓，結西瓜一枚，大如碗。
 
青梅

    白下程生性磊落，不為畛畦。一日自外歸，緩其束帶，覺帶沉沉，若有物墮，視之，無
所見。宛轉間，有女子從衣後出，掠發微笑，麗甚。程疑其鬼，女曰：「妾非鬼，狐也。」
程曰：「倘得佳人，鬼且不懼，而況於狐！」遂與狎。二年生一女，小字青梅。每謂程：
「勿娶，我且為君生子。」程遂不娶，親友共誚姍之。程志奪，聘湖東王氏。狐聞之大怒，
就女乳之，委於程曰：「此汝家賠錢貨，生之殺之俱由爾，我何故代人作乳媼乎！」出門徑
去。
    青梅長而慧，貌韶秀，酷肖其母。既而程病卒，王再醮去。青梅寄食於堂叔。叔蕩無
行，欲鬻以自肥。適有王進士者，方候銓於家，聞其慧，購以重金，使從女阿喜服役。喜年
十四，容華絕代，見梅忻悅，與同寢處。梅亦善候伺，能以目聽，以眉語，由是一家俱憐愛
之。
    邑有張生字介受，家屢貧，無恆產，稅居王第。性純孝，制行不苟，又篤於學。青梅偶
至其家，見生據石啖糠粥，入室與生母絮語，見案上具豚蹄焉。時翁臥病，生入，抱父而
私，便液污衣，翁覺之而自恨。生掩其跡，急出自濯，恐翁知。梅以此大異之。歸述所見，
謂女曰：「吾家客非常人也。娘子不欲得良匹則已，欲得良匹，張生其人也。」女恐父厭其
貧。梅曰：「不然，是在娘子。如以為可，妾潛告使求伐焉。夫人必召商之，但應之曰
『諾』也，則諧矣。」女恐終貧為天下笑。梅曰：「妾自謂能相天下士，必無謬誤。」明日
往告張媼，媼大驚，謂其言不祥。梅曰：「小姐聞公子而賢之也，妾故窺其意以為言。冰人
往，我兩人袒焉，計合允遂。縱其否也，於公子何辱乎？」媼曰：「諾。」乃托侯氏賣花者
往。夫人聞之而笑以告王，王亦大笑。喚女至，述侯氏意。女未及答，青梅亟贊其賢，決其
必貴。夫人又問曰：「此汝百年事。如能啜糠覈也，即為汝允之。」女俯首久之，顧壁而答
曰：「貧富命也。倘命之厚則貧無幾時，而不貧者無窮期矣。或命之薄，彼錦繡王孫，其無
立錐者豈少哉？是在父母。」初，王之商女也，將以博笑，及聞女言，心不樂曰：「汝欲適
張氏耶？」女不答；再問，再不答。怒曰：「賤骨子不長進！欲攜筐作乞人婦，寧不羞
死！」女漲紅氣結，含涕引去，媒亦遂奔。
    青梅見不諧，欲自謀。過數日，夜詣生，生方讀，驚問所來，詞涉吞吐。生正色卻之，
梅泣曰：「妾良家子，非淫奔者，徒以君賢，故願自托。」生曰：「卿愛我，謂我賢也。昏
夜之行，自好者不為，而謂賢者為之乎？夫始亂之而終成之，君子猶曰不可，況不能成，役
此何以自處？」梅曰：「萬一能成，肯賜援拾否？」生曰：「得人如卿又何求？但有不可如
何者三，故不敢輕諾耳。」曰：「若何？」曰：「不能自主，則不可如何；即能自主，我父
母不樂，則不可如何；即樂之，而卿之身直必重，我貧不能措，則尤不可如何。卿速退，瓜
李之嫌可畏也！」梅臨去，又囑曰：「倘君有意，乞共圖之。」生諾。
    梅歸，女詰所往，遂跪而自投。女怒其淫奔，將施撲責。梅泣白無他，因以實告。女歎
曰：「不苟合，禮也；必告父母，孝也；不輕然諾，信也；有此三德，天必祐之，其無患貧
也已。」既而曰：「子將若何？」曰：「嫁之。」女笑曰：「癡婢能自主乎？」曰：「不
濟，則以死繼之。」女曰：「我必如所願。」梅稽首而拜之。又數日謂女曰：「曩而言之戲
乎，抑果欲慈悲耶？果爾，尚有微情，並祈垂憐焉。」女問之，答曰：「張生不能致聘，婢
又無力可以自贖，必取盈焉，嫁我猶不嫁也。」女沉吟曰：「是非我之能為力矣。我曰嫁且
恐不得當，而曰必無取直焉，是大人所必不允，亦余所不敢言也。」梅聞之泣下，但求憐
拯，女思良久，曰：「無已，我私蓄數金，當傾囊相助。」梅拜謝，因潛告張。張母大喜，
多方乞貸，共得如干數，藏待好音。會王授曲沃宰，喜乘間告母曰：「青梅年已長，今將蒞
任，不如遣之。」夫人固以青梅太黠，恐導女不義，每欲嫁之，而恐女不樂也，聞女言甚
喜。逾兩日，有傭保婦白張氏意，王笑曰：「是只合偶婢子，前此何妄也！然鬻媵高門，價
當倍於曩昔。」女急進曰：「青梅待我久，賣為妾，良不忍。」王乃傳語張氏，仍以原金署
券，以青梅嬪於生。
    入門孝翁姑，曲折承順，尤過於生，而操作更勤，饜糠秕不為苦。由是家中無不愛重青
梅。梅又以刺繡作業，售且速，賈人候門以購，惟恐弗得。得資稍可御窮。且勸勿以內顧誤
讀，經紀皆自任之。因主人之任，往別阿喜。喜見之，泣曰：「子得所矣，我固不如。」梅
曰：「是何人之賜，而敢忘之？然以為不如婢子，是促婢子壽。」遂泣相別。
    王如晉半載，夫人卒，停柩寺中。又二年，王坐行賕免，罰贖萬計，漸貧不能自給，從
者逃散。是時疫大作，王染疾卒。惟一媼從女，未幾媼亦卒，女伶仃益苦。有鄰媼勸之嫁，
女曰：「能為我雙葬親者，從之。」媼憐之，贈以斗米而去。半月復來，曰：「我為娘子極
力，事難合也：貧者不能為葬，富者又嫌子為陵夷嗣。奈何！尚有一策，但恐不能從也。」
女曰：「若何？」曰：「此間有李郎欲覓側室，倘見姿容，即遣厚葬，必當不惜。」女大哭
曰：「我搢紳裔而為人妾耶！」媼無言遂去，日僅一餐，延息待賈，居半年益不可支。一日
媼至，女泣告曰：「困頓如此，每欲自盡，猶戀戀而苟活者，徒以有兩柩在。己將轉溝壑，
誰收親骨者？故思不如依汝言也。」媼即導李來，微窺女，大悅。即出金營葬，雙槥具舉。
已，乃載女去，入參塚室。塚室故悍妒，李初未敢言妾，但托買婢。及見女，暴怒，杖逐而
出，不聽入門。
    女披髮零涕，進退無所。有老尼過，邀與同居，喜從之。至庵中拜求祝發，尼不可，
曰：「我視娘子非久臥風塵者，庵中陶器脫粟粗可自支，姑寄此以待之。時至，子自去。」
居無何，市中無賴窺女美，每打門游語為戲，尼不能止。女號泣欲自盡。尼往求吏部某公揭
示嚴禁，惡少始稍斂跡。後有夜穴寺壁者，尼驚呼始去。因復告吏部，捉得首惡者，送郡笞
責，始漸安。又年餘有貴公子過，見女驚絕，強尼通慇勤，又以厚賂啖尼。尼婉語之曰：
「渠簪纓胄，不甘媵御。公子且歸，遲遲當有以報命。」既去，女欲乳藥死。夜夢父來，疾
道曰：「我不從汝志，致汝至此，悔之已晚。但緩須臾勿死，夙願尚可復酬。」女異之。天
明盥已，尼望之而驚曰：「睹子面濁氣盡消，橫逆不足憂也。福且至，勿忘老身。」語未既
聞扣戶聲。女失色，意必貴家奴。尼啟扉果然。驟問所謀，尼笑語承迎，但請緩以三日。奴
述主言，事若無成，俾尼自覆命。尼唯唯敬應，謝令去。女大悲，又欲自盡，尼止之。女慮
三日復來，無詞可應。尼曰：「有老身在，斬殺自當之。」
    次日方晡，暴雨翻盆，忽聞數人撾戶大嘩。女意變作，驚怯不知所為。尼冒雨啟關，見
有肩輿停駐，女奴數輩捧一麗人出，僕從□赫，冠蓋甚都。驚問之，云：「是司李內眷，暫
避風雨。」導入殿中，移榻肅坐。家人婦群奔禪房，各尋休憩。入室見女，艷之，走告夫
人。無何雨息，夫人起，請窺禪室。尼引入，睹女艷絕，凝眸不瞬，女亦顧盼良久。夫人非
他，蓋青梅也。各失聲哭，因道行蹤，蓋張翁病故，生起復後，連捷授司李。生先奉母之
任，後移諸眷口。女歎曰：「今日相看，何啻霄壤！」梅笑曰：「幸娘子挫折無偶，天正欲
我兩人完聚耳。徜非阻雨，何以有此邂逅？此中具有鬼神，非人力也。」乃取珠冠錦衣，催
女易妝。女俯首徘徊，尼從中贊勸。女慮同居其名不順，梅曰：「昔日自有定分，婢子敢忘
大德！試思張郎，豈負義者？」強妝之，別尼而去。抵任，母子皆喜。女拜曰：「今無顏見
母。」母笑慰之。因謀涓吉合巹，女曰：「庵中但有一絲生路，亦不肯從夫人至此。倘念舊
好，得受一廬，可容蒲團足矣。」梅笑而不言。及期抱艷妝來，女左右不知所可。俄聞樂鼓
大作，女亦無以自主。梅率婢媼強衣之，挽扶而出，見生朝服而拜，遂不覺盈盈而自拜也。
梅曳入洞房，曰：「虛此位以待君久矣。」又顧生曰：「今夜得報恩，可好為之。」返身欲
去。女捉其裾，梅笑曰：「勿留我，此不能相代也。」解指脫去。
    青梅事女謹，莫敢當夕，而女終漸沮不自安。於是母命相呼以夫人。梅終執婢妾禮罔敢
懈。三年張行取入都，過庵，以五百金為尼壽，尼不受，強之，乃受二百金，起大士祠，建
王夫人碑。後張仕至侍郎。程夫人舉二子一女，王夫人四子一女。張上書陳情，俱封夫人。
    異史氏曰：「天生佳麗，固將以報名賢，而世俗之王公，乃留以贈褲褲，此造物所必爭
也。而離離奇奇，致作合者無限經營，化工亦良苦矣。獨是青夫人能識英雄於塵埃，誓嫁之
志，期以必死，曾儼然而冠裳也者，顧棄德行而求膏粱，何智出婢子下哉！」

羅剎海市

    馬驥字龍媒，賈人子，美丰姿，少倜儻，喜歌舞。輒從梨園子弟，以錦帕纏頭，美如好
女，因復有「俊人」之號。十四歲入郡庠，即知名。父衰老罷賈而歸，謂生曰：「數卷書，
饑不可煮，寒不可衣，吾兒可仍繼父賈。」馬由是稍稍權子母。從人浮海，為颶風引去，數
晝夜至一都會。其人皆奇醜，見馬至，以為妖，群嘩而走。馬初見其狀，大懼，迨知國中之
駭己也，遂反以此欺國人。遇飲食者則奔而往，人驚遁，則啜其餘。久之入山村，其間形貌
亦有似人者，然襤褸如丐。馬息樹下，村人不敢前，但遙望之。久之覺馬非噬人者，始稍稍
近就之。馬笑與語，其言雖異，亦半可解。馬遂自陳所自，村人喜，遍告鄰里，客非能搏噬
者。然奇醜者望望即去，終不敢前；其來者，口鼻位置，尚皆與中國同，共羅漿酒奉馬，馬
問其相駭之故，答曰：「嘗聞祖父言：西去二萬六千里，有中國，其人民形象率詭異。但耳
食之，今始信。」問其何貧，曰：「我國所重，不在文章，而在形貌。其美之極者，為上
卿；次任民社；下焉者，亦邀貴人寵，故得鼎烹以養妻子。若我輩初生時，父母皆以為不
祥，往往置棄之，其不忍遽棄者，皆為宗嗣耳。」問：「此名何國？」曰：「大羅剎國。都
城在北去三十里。」馬請導往一觀。於是雞鳴而興，引與俱去。
    天明，始達都。都以黑石為牆，色如墨，樓閣近百尺。然少瓦。覆以紅石，拾其殘塊磨
甲上，無異丹砂。時值朝退，朝中有冠蓋出，村人指曰：「此相國也。」視之，雙耳皆背
生，鼻三孔，睫毛覆目如簾。又數騎出，曰：「此大夫也。」以次各指其官職，率猙獰怪
異。然位漸卑，丑亦漸殺。無何，馬歸，街衢人望見之，噪奔跌蹶，如逢怪物。村人百口解
說，市人始敢遙立。既歸，國中咸知有異人，於是搢紳大夫，爭欲一廣見聞，遂令村人要
馬。每至一家，閽人輒闔戶，丈夫女子竊竊自門隙中窺語，終一日，無敢延見者。村人曰：
「此間一執戟郎，曾為先王出使異國，所閱人多，或不以子為懼。」造郎門。郎果喜，揖為
上客。視其貌，如八九十歲人。目睛突出，須卷如蝟。曰：「僕少奉王命出使最多，獨未至
中華。今一百二十餘歲，又得見上國人物，此不可不上聞於天子。然臣臥林下，十餘年不踐
朝階，早旦為君一行。」乃具飲饌，修主客禮。酒數行，出女樂十餘人，更番歌舞。貌類夜
叉，皆以自錦纏頭，拖朱衣及地。扮唱不知何詞，腔拍恢詭。主人顧而樂之。問：「中國亦
有此樂乎？」曰：「有」。主人請擬其聲，遂擊桌為度一曲。主人喜曰：「異哉！聲如鳳鳴
龍嘯，從未曾聞。」
    翼日趨朝，薦諸國王。王忻然下詔，有二三大夫言其怪狀，恐驚聖體，王乃止。郎出告
馬，深為扼腕。居久之，與主人飲而醉，把劍起舞，以煤塗面作張飛。主人以為美，曰：
「請君以張飛見宰相，厚祿不難致。」馬曰：「遊戲猶可，何能易面目圖榮顯？」主人強
之，馬乃諾。主人設筵，邀當路者，令馬繪面以待。客至，呼馬出見客。客訝曰：「異哉！
何前媸而今妍也！」遂與共飲，甚歡。馬婆娑歌「弋陽曲」，一座無不傾倒。明日交章薦
馬，王喜，召以旌節。既見，問中國治安之道，馬委曲上陳，大蒙嘉歎，賜宴離宮。酒酣，
王曰：「聞卿善雅樂，可使寡人得而聞之乎？」馬即起舞，亦效白錦纏頭，作靡靡之音。王
大悅，即日拜下大夫。時與私宴，恩寵殊異。久而官僚知其面目之假，所至，輒見人耳語，
不甚與款洽。馬至是孤立，怡然不自安。遂上疏乞休致，不許；又告休沐，乃給三月假。
    於是乘傳載金寶，復歸村。村人膝行以迎。馬以金資分給舊所與交好者，歡聲雷動。村
人曰：「吾儕小人受大夫賜，明日赴海市，當求珍玩以報」，問：「海市何地？」曰：「海
中市，四海鮫人，集貨珠寶。四方十二國，均來貿易。中多神人遊戲。雲霞障天，波濤間
作。貴人自重，不敢犯險阻，皆以金帛付我輩代購異珍。今其期不遠矣。」問所自知，曰：
「每見海上朱鳥往來，七日即市。」馬問行期，欲同游矚，村人勸使自貴。馬曰：「我顧滄
海客，何畏風濤？」未幾，果有踵門寄資者，遂與裝資入船。船容數十人，平底高欄。十人
搖櫓，激水如箭。凡三日，遙見水雲幌漾之中，樓閣層疊，貿遷之舟，紛集如蟻。少時抵城
下，視牆上磚皆長與人等，敵樓高接雲漢。維舟而入，見市上所陳，奇珍異寶，光明射目，
多人世所無。
    一少年乘駿馬來，市人盡奔避，雲是「東洋三世子。」世子過，目生曰：「此非異域
人。」即有前馬者來詰鄉籍。生揖道左，具展邦族。世子喜曰：「既蒙辱臨，緣分不淺！」
於是授生騎，請與連轡。乃出西城，方至島岸，所騎嘶躍入水。生大駭失聲。則見海水中
分，屹如壁立。俄睹宮殿，玳瑁為梁，魴鱗作瓦，四壁晶明，鑒影炫目。下馬揖入。仰視龍
君在上，世子啟奏：「臣游市廛，得中華賢士，引見大王。」生前拜舞。龍君乃言：「先生
文學士，必能衙官屈、宋。欲煩椽筆賦『海市』，幸無吝珠玉。」生稽首受命。授以水晶之
硯，龍鬣之毫，紙光似雪，墨氣如蘭。生立成千餘言，獻殿上。龍君擊節曰：「先生雄才，
有光水國矣！」遂集諸龍族，宴集采霞宮。酒炙數行，龍君執爵向客曰：「寡人所憐女，未
有良匹，願累先生。先生倘有意乎？」生離席愧荷，唯唯而已。龍君顧左右語。無何，宮女
數人扶女郎出，佩環聲動，鼓吹暴作，拜竟睨之，實仙人也。女拜已而去。少時酒罷，雙鬟
挑畫燈，導生入副宮，女濃妝坐伺。珊瑚之床飾以八寶，帳外流蘇綴明珠如斗大，衾褥皆香
軟。天方曙，雛女妖鬟，奔入滿側。生起，趨出朝謝。拜為駙馬都尉。以其賦馳傳諸海。諸
海龍君，皆專員來賀，爭折簡招駙馬飲。生衣繡裳，坐青虯，呵殿而出。武士數十騎，背雕
弧，荷白棓，晃耀填擁。馬上彈箏，車中奏玉。三日間，遍歷諸海。由是「龍媒」之名，噪
於四海。宮中有玉樹一株，圍可合抱，本瑩澈如白琉璃，中有心淡黃色，稍細於臂，葉類碧
玉，厚一錢許，細碎有濃陰。常與女嘯詠其下。花開滿樹，狀類薝葡。每一瓣落，鏘然作
響。拾視之，如赤瑙雕鏤，光明可愛。時有異鳥來鳴，毛金碧色，尾長於身，聲等哀玉，惻
人肺腑。生聞之，輒念故土。因謂女曰：「亡出三年，恩慈間阻，每一念及，涕膺汗背。卿
能從我歸乎？」女曰：「仙塵路隔，不能相依。妾亦不忍以魚水之愛，奪膝下之歡。容徐謀
之。」生聞之，涕不自禁。女亦歎曰：「此勢之不能兩全者也！」明日，生自外歸。龍王
曰：「聞都尉有故土之思，詰旦趣裝，可乎？」生謝曰：「逆旅孤臣，過蒙優寵，銜報之
思，結於肺腑。容暫歸省，當圖復聚耳。」入暮，女置酒話別。生訂後會，女曰：「情緣盡
矣。」生大悲，女曰：「歸養雙親，見君之孝，人生聚散，百年猶旦暮耳，何用作兒女哀
泣？此後妾為君貞，君為妾義，兩地同心，即伉儷也，何必旦夕相守，乃謂之偕老乎？若渝
此盟，婚姻不吉。倘慮中饋乏人，納婢可耳。更有一事相囑：自奉衣裳，似有佳朕，煩君命
名。」生曰：「其女耶可名龍宮，男耶可名福海。」女乞一物為信，生在羅剎國所得赤玉蓮
花一對，出以授女。女曰：「三年後四月八日，君當泛舟南島，還君體胤。」女以魚革為
囊，實以珠寶，授生曰：「珍藏之，數世吃著不盡也。」天微明，王設祖帳，饋遺甚豐。生
拜別出宮，女乘白羊車。送諸海涘。生上岸下馬，女致聲珍重，回車便去，少頃便遠，海水
復合，不可復見。生乃歸。
    自浮海去，家人無不謂其已死；及至家人皆詫異。幸翁媼無恙，獨妻已去帷。乃悟龍女
「守義」之言，蓋已先知也。父欲為生再婚，生不可，納婢焉。謹志三年之期，泛舟島中。
見兩兒坐在水面，拍流嬉笑，不動亦不沉。近引之，兒啞然捉生臂，躍入懷中。其一大啼，
似嗔生之不援己者。亦引上之。細審之，一男一女，貌皆俊秀。額上花冠綴玉，則赤蓮在
焉。背有錦囊，拆視，得書云：「翁姑俱無恙。忽忽三年，紅塵永隔；盈盈一水，青鳥難
通，結想為夢，引領成勞。茫茫藍蔚，有恨如何也！顧念奔月姮娥，且虛桂府；投梭織女，
猶悵銀河。我何人斯，而能永好？興思及此，輒復破涕為笑。別後兩月，竟得孿生。今已啁
啾懷抱，頗解言笑；覓棗抓梨，不母可活。敬以還君。所貽赤玉蓮花，飾冠作信。膝頭抱兒
時，猶妾在左右也。聞君克踐舊盟，意願斯慰。妾此生不二，之死靡他。奩中珍物，不蓄蘭
膏；鏡裡新妝，久辭粉黛。君似徵人，妾作蕩婦，即置而不御，亦何得謂非琴瑟哉？獨計翁
姑已得抱孫，曾未一覿新婦，揆之情理，亦屬缺然。歲後阿姑窀穸，當往臨穴，一盡婦職。
過此以往，則『龍宮』無恙，不少把握之期；『福海』長生，或有往還之路。伏惟珍重，不
盡欲言。」生反覆省書攬涕。兩兒抱頸曰：「歸休乎！」生益慟撫之，曰：「兒知家在何
許？」兒啼，嘔啞言歸。生視海水茫茫，極天無際，霧鬟人渺，煙波路窮。抱兒返棹，悵然
遂歸。
    生知母壽不永，週身物悉為預具，墓中植松檟百餘。逾歲，媼果亡。靈輿至殯宮，有女
子縗絰臨穴。眾驚顧，忽而風激雷轟，繼以急雨，轉瞬已失所在。松柏新植多枯，至是皆
活。福海稍長，輒思其母，忽自投入海，數日始還。龍宮以女子不得往，時掩戶泣。一日晝
暝，龍女急入，止之曰：「兒自成家，哭泣何為？」乃賜八尺珊瑚一株，龍腦香一帖，明珠
百粒，八寶嵌金合一雙，為嫁資。生聞之突入，執手啜泣。俄頃，迅雷破屋，女已無矣。
    異史氏曰：「花面逢迎，世情如鬼。嗜痂之癖，舉世一轍。『小慚小好，大慚大好』。
若公然帶鬚眉以游都市，其不駭而走者蓋幾希矣！彼陵陽癡子，將抱連城玉向何處哭也？嗚
呼！顯榮富貴，當於蜃樓海市中求之耳！」

田七郎

    武承休，遼陽人，喜交遊，所與皆知名士。夜夢一人告之曰：「子交遊遍海內，皆濫交
耳。惟一人可共患難，何反不識？」問：「何人？」曰：「田七郎非與？」醒而異之。詰朝
見所游，輒問七郎。客或識為東村業獵者，武敬謁諸家，以馬箠撾門。未幾一人出，年二十
余，(左豸右區)目蜂腰，著膩帢，衣皂犢鼻，多白補綴，拱手於額而問所自。武展姓氏，且
托途中不快，借廬憩息。問七郎，答曰：「我即是也。」遂延客入。見破屋數椽，木岐支
壁。入一小室，虎皮狼蛻，懸布檻間，更無杌榻可坐，七郎就地設皋比焉。武與語，言詞樸
質，大悅之。遽貽金作生計，七郎不受；固予之，七郎受以白母。俄頃將還，固辭不受。武
強之再四，母龍鍾而至，厲色曰：「老身止此兒，不欲令事貴客！」武慚而退。歸途展轉，
不解其意。適從人於室後聞母言，因以告武。先是，七郎持金白母，母曰：「我適睹公子有
晦紋，必罹奇禍。聞之：受人知者分人憂，受人恩者急人難。富人報人以財，貧人報人以
義。無故而得重賂，不祥，恐將取死報於子矣。」武聞之，深歎母賢，然益傾慕七郎。翼日
設筵招之，辭不至。武登其堂，坐而索飲。七郎自行酒，陳鹿脯，殊盡情禮。越日武邀酬
之，乃至。款洽甚歡。贈以金，即不受。武托購虎皮，乃受之。歸視所蓄，計不足償，思再
獵而後獻之。入山三日，無所獵獲。會妻病，守視湯藥，不遑操業。浹旬妻淹忽以死，為營
齋葬，所受金稍稍耗去。武親臨唁送，禮儀優渥。既葬，負弩山林，益思所以報武。武探得
其故，輒勸勿亟。切望七郎姑一臨存，而七郎終以負債為憾，不肯至。武因先索舊藏，以速
其來。七郎檢視故革，則蠹蝕殃敗，毛盡脫，懊喪益甚。武知之，馳行其庭，極意慰解之。
又視敗革，曰：「此亦復佳。僕所欲得，原不以毛。」遂軸鞹出，兼邀同往。七郎不可，乃
自歸。七郎終以不足報武為念，裹糧入山，凡數夜，忽得一虎，全而饋之。武喜，治具，請
三日留，七郎辭之堅，武鍵庭戶使不得出。賓客見七郎樸陋，竊謂公子妄交。武周旋七郎，
殊異諸客。為易新服卻不受，承其寐而潛易之，不得已而受。既去，其子奉媼命，返新衣，
索其敝裰。武笑曰：「歸語老姥，故衣已拆作履襯矣。」自是。七郎以兔鹿相貽，召之即不
復至。武一日詣七郎，值出獵未返。媼出，跨閭而語曰：「再勿引致吾兒，大不懷好意！」
武敬禮之，慚而退。半年許，家人忽白：「七郎為爭獵豹，毆死人命，捉將官裡去。」武大
驚，馳視之，已械收在獄。見武無言，但云：「此後煩恤老母。」武慘然出，急以重金賂邑
宰，又以百金賂仇主。月餘無事，釋七郎歸。母慨然曰：「子髮膚受之武公子耳，非老身所
得而愛惜者。但祝公子百年無災患，即兒福。」七郎欲詣謝武，母曰：「往則往耳，見武公
子勿謝也。小恩可謝，大恩不可謝。」七郎見武，武溫言慰藉，七郎唯唯。家人鹹怪其疏，
武喜其誠篤，厚遇之，由是恆數日留公子家。饋遺輒受，不復辭，亦不言報。會武初度，賓
從煩多，夜捨履滿。武偕七郎臥斗室中，三僕即床下臥。二更向盡，諸僕皆睡去，兩人猶刺
刺語。七郎背劍掛壁間，忽自騰出匣數寸，錚錚作響，光閃爍如電。武驚起，七郎亦起，
問：「床下臥者何人？」武答：「皆廝僕。」七郎曰：「此中必有惡人。」武問故，七郎
曰：「此刀購諸異國，殺人未嘗濡縷，迄佩三世矣。決首至千計，尚如新發於硎。見惡人則
鳴躍，當去殺人不遠矣。公子宜親君子，遠小人，或萬一可免。」武頜之。七郎終不樂，輾
轉床席。武曰：「災祥數耳，何憂之深？」七郎曰：「我別無恐怖，徒以有老母在。」武
曰：「何遽至此？」七郎曰：「無則更佳。」
    蓋床下三人：一為林兒，是老彌子，能得主人歡；一僮僕，年十二三，武所常役者；一
李應，最拗拙，每因細事與公子裂眼爭，武恆怒之。當夜默念，疑此人。詰旦喚至，善言絕
令去。武長子紳，娶王氏。一日武出，留林兒居守。齋中菊花方燦，新婦意翁出，齋庭當
寂，自詣摘菊。林兒突出勾戲，婦欲遁，林兒強挾入室。婦啼拒，色變聲嘶。紳奔入，林兒
始釋手逃去。武歸聞之，怒覓林兒，竟已不知所之。過二三日，始知其投身某御史家。某官
都中，家務皆委決於弟。武以同袍義，致書索林兒，某弟竟置不發。武益恚，質詞邑宰。勾
牒雖出，而隸不捕，官亦不問。武方憤怒，適七郎至。武曰：「君言驗矣。」因與告訴。七
郎顏色慘變，終無一語，即徑去。武囑干僕邏察林兒。林兒夜歸，為邏者所獲，執見武。武
掠楚之，林兒語侵武。武叔恆，故長者，恐侄暴怒致禍。勸不如治以官法。武從之，縶赴公
庭。而御史家刺書郵至，宰釋林兒，付紀綱以去。林兒意益肆，倡言叢眾中，誣主人婦與
私。武無奈之，忿塞欲死。馳登御史門，俯仰叫罵，裡捨慰勸令歸。
    逾夜，忽有家人白：「林兒被人臠割，拋屍曠野間。」武驚喜，意稍得伸。俄聞御史家
訟其叔侄，遂偕叔赴質。宰不聽辨。欲笞恆。武抗聲曰：「殺人莫須有！至辱詈搢紳，則生
實為之，無與叔事。」宰置不聞。武裂眥欲上，群役禁捽之。操杖隸皆紳家走狗，恆又老
耄，簽數未半，奄然已死。宰見武叔垂斃，亦不復究。武號且罵，宰亦若弗聞者。遂舁叔
歸，哀憤無所為計。因思欲得七郎謀，而七郎終不一弔問。竊自念待伊不薄，何遽如行路
人？亦疑殺林兒必七郎。轉念果爾，胡得不謀？於是遣人探索其家，至則扃鐍寂然，鄰人並
不知耗。
    一日，某弟方在內廨，與宰關說，值晨進薪水，忽一樵人至前，釋擔抽利刃直奔之。某
惶急以手格刃，刃落斷腕，又一刀始決其首。宰大驚，竄去。樵人猶張皇四顧。諸役吏急闔
署門，操杖疾呼。樵人乃自剄死。紛紛集認，識者知為田七郎也。宰驚定，始出驗，見七郎
僵臥血泊中，手猶握刃。方停蓋審視，屍忽突然躍起，竟決宰首，已而復踣。衙官捕其母
子，則亡去已數日矣。武聞七郎死，馳哭盡哀。鹹謂其主使七郎，武破產夤緣當路，始得
免。七郎屍棄原野月餘，禽犬環守之。武厚葬之。其子流寓於登，變姓為佟。起行伍，以功
至同知將軍。歸遼，武已八十餘，乃指示其父墓焉。
    異史氏曰：「一錢不輕受，正一飯不敢忘者也。賢哉母乎！七郎者，憤未盡雪，死猶伸
之，抑何其神？使荊卿能爾，則千載無遺恨矣。苟有其人，可以補天網之漏。世道茫茫，恨
七郎少也。悲夫！」

產龍

    壬戌間，邑邢村李氏婦，夫死，有遺腹，忽脹如甕，忽束如握。臨蓐，一晝夜不能產。
視之，見龍首，一見輒縮去。家人懼，有王媼者焚香禹步，且捺且咒。未幾胞墮，不復見
龍，惟數鱗大如盞。繼下一女，肉瑩徹如晶，臟腑可數。

保住

    吳藩未叛時，嘗諭將士：有獨力能擒一虎者，優以廩祿，號「打虎將」。將中一人名保
住，健捷如猱。邸中建高樓，梁木初架。住沿樓角而登，頃刻至顛，立脊檁上疾趨而行，凡
三四返；已，乃踴身躍下，直立挺然。
    王有愛姬善琵琶，所御琵琶，以暖玉為牙柱，抱之一室生溫，姬寶藏，非王手諭不出示
人。一夕宴集，客請一觀其異。王適惰，期以翼日。時住在側，曰：「不奉王命，臣能取
之。」王使人馳告府中，內外戒備，然後遣之。住逾十數重垣，始達姬院，見燈輝室中，而
門扃錮，不得入。廊下有鸚鵡宿架上，住乃作貓子叫，既而學鸚鵡鳴，疾呼「貓來」。擺撲
之聲且急，聞姬云：「綠奴可急視，鸚鵡被撲殺矣！」住隱身喑處。俄一女子挑燈出，身甫
離門，住已塞入。見姬守琵琶在几上，住攜趨出。姬愕呼「寇至」，防者盡起。見住抱琵琶
走，逐之不及，攢矢如雨。住躍登樹上，牆下故有大槐三十餘章，住穿樹行杪，如鳥移枝。
樹盡登屋，屋盡登樓，飛奔殿閣，不啻翅翎，瞥然不知所在。客方飲，住抱琵琶飛落簷前，
門扃如故，雞犬無聲。

公孫九娘

    於七一案，連坐被誅者，棲霞、萊陽兩縣最多。一日俘數百人，盡戮於演武場中，碧血
滿地，白骨撐天。上官慈悲，捐給棺木，濟城工肆，材木一空。以故伏刑東鬼，多葬南郊。
甲寅間，有萊陽生至稷下，有親友二三人亦在誅數，因市楮帛，酹奠榛墟，就稅捨於下院之
僧。明日，入城營干，日暮未歸。忽一少年，造室來訪。見生不在，脫帽登床，著履仰臥。
僕人問其誰，合眸不對。既而生歸，則暮色朦朧，不甚可辨。自詣床下問之，瞠目曰：「我
候汝主人，絮絮逼問，我豈暴客耶！」生笑曰：「主人在此。」少年即起著冠，揖而坐，極
道寒暄，聽其音，似曾相識。急呼燈至，則同邑朱生，亦死於七之難者。大駭卻走，朱曳之
云：「僕與君文字之交，何寡於情？我雖鬼，故人之念，耿耿不忘。今有所瀆，願無以異物
猜薄之。」生乃坐，請所命。曰：「令女甥寡居無偶，僕欲得主中饋。屢通媒約，輒以無尊
長命為辭。幸無惜齒牙余惠。」先是，生有女甥，早失恃，遺生鞠養，十五始歸其家。俘至
濟南，聞父被刑，驚而絕。生曰：「渠自有父，何我之求？」朱曰：「其父為猶子啟櫬去，
今不在此。」問：「女甥向依阿誰？」曰：「與鄰媼同居。」生慮生人不能作鬼媒。朱曰：
「如蒙金諾，還屈玉趾。」遂起握生手，生固辭，問：「何之？」曰：「第行。」勉從與去。
    北行里許，有大村落，約數十百家。至一第宅，朱以指彈扉，即有媼出，豁開兩扉，問
朱：「何為？」曰：「煩達娘子，雲阿舅至。」媼旋反，頃復出，邀生入，顧朱曰：「兩椽
茅舍子大隘，勞公子門外少坐候。」生從之入。見半畝荒庭，列小室二。甥女迎門啜泣，生
亦泣，室中燈火熒然。女貌秀潔如生，凝目含涕，遍問妗姑。生曰：「具各無恙，但荊人物
故矣。」女又嗚咽曰：「兒少受舅妗撫育，尚無寸報，不圖先葬溝瀆，殊為恨恨。舊年伯伯
家大哥遷父去，置兒不一念，數百里外，伶仃如秋燕。舅不以沉魂可棄，又蒙賜金帛，兒已
得之矣。」生以朱言告，女俯首無語。媼曰：「公子曩托楊姥三五返，老身謂是大好。小娘
子不肯自草草，得舅為政，方此意慊得。」言次，一十七八女郎，從一青衣遽掩入，瞥見
生。轉身欲遁。女牽其裾曰：「勿須爾！是阿舅。」生揖之。女郎亦斂衽。甥曰：「九娘，
棲霞公孫氏。阿爹故家子，今亦『窮波斯』，落落不稱意。旦晚與兒還往。」生睨之，笑彎
秋月，羞暈朝霞，實天人也。曰：「可知是大家，蝸廬人焉得如此娟好！」甥笑曰：「且是
女學士，詩詞俱大高作。昨兒稍得指教。」九娘微哂曰：「小婢無端敗壞人，教阿舅齒冷
也。」甥又笑曰：「舅斷弦未續，若個小娘子，頗能快意否？」九娘笑奔出，曰：「婢子顛
瘋作也！」遂去，言雖近戲，而生殊愛好之，甥似微察，乃曰：「九娘才貌無雙，舅倘不以
糞壤致猜，兒當請諸其母。」生大悅，然慮人鬼難匹。女曰：「無傷，彼與舅有夙分。」生
乃出。女送之，曰：「五日後，月明人靜，當遣人往相迓。」生至戶外，不見朱。翹首西
望。月銜半規，昏黃中猶認舊徑。見南面一第，朱坐門石上，起逆曰：「相待已久，寒舍即
勞垂顧。」遂攜手入，殷殷展謝。出金爵一、晉珠百枚，曰：「他無長物，聊代禽儀。」既
而曰：「家有濁醪，但幽室之物，不足款嘉賓，奈何！」生撝謝而退。朱送至中余，始別。
    生歸，僧僕集問，隱之曰：「言鬼者妄也，適友人飲耳。」後五日，朱果來，整履搖
箑，意甚欣。方至戶，望塵即拜。笑曰：「君嘉禮既成，慶在旦夕，便煩枉步。」生曰：
「以無回音，尚未致聘，何遽成禮？」朱曰：「僕已代致之。」生深感荷，從與俱去。直達
臥所，則女甥華妝迎笑。生問：「何時于歸？」女曰：「三日矣。」朱乃出所贈珠，為甥助
妝。女三辭乃受，謂生曰：「兒以舅意白公孫老夫人，夫人作大歡喜。但言老耄無他骨肉，
不欲九娘遠嫁，期今夜舅往贅諸其家。伊家無男子，便可同郎往也。」朱乃導去。村將盡，
一第門開，二人登其堂。俄白：「老夫人至。」有二青衣扶嫗升階。生欲展拜，夫人云：
「老朽龍鍾，不能為禮，當即脫邊幅。」指畫青衣，進酒高會。朱乃喚家人，另出餚俎，列
置生前；亦別設一壺，為客行觴。筵中進饌，無異人世。然主人自舉，殊不勸進。
    既而席罷，朱歸。青衣導生去，入室，則九娘華燭凝待。邂逅含情，極盡歡暱。初，九
娘母子，原解赴都。至郡，母不堪困苦死，九娘亦自剄。枕上追述往事，哽咽不成眠。乃口
佔兩絕云：「昔日羅裳化作塵，空將業果恨前身。十年露冷楓林月，此夜初逢畫閣春。」
「白楊風雨繞孤墳，誰想陽台更作雲？忽啟鏤金箱裡看，血腥猶染舊羅裙。」天將明，即促
曰：「君宜且去，勿驚廝僕。」自此晝來宵往，劈惑殊甚。
    一夕問九娘：「此村何名？」曰：「萊霞裡。裡中多兩處新鬼，因以為名。」生聞之欷
歔。女悲曰：「千里柔魂，蓬游無底，母子零孤，言之愴惻。幸念一夕恩義，收兒骨歸葬墓
側，使百年得所依棲，死且不朽。」生諾之。女曰：「人鬼路殊，君不宜久滯。」乃以羅襪
贈生，揮淚促別。生淒然出，忉怛不忍歸。因過叩朱氏之門。朱白足出逆；甥亦起，雲鬢籠
松，驚來省問。生惆悵移時，始述九娘語。女曰：「妗氏不言，兒亦夙夜圖之。此非人世，
不可久居」。於是相對汝瀾，生亦含涕而別。叩寓歸寢，展轉申旦。欲覓九娘之墓，則忘問
志表。及夜復往，則千墳纍纍，竟迷村路，歎恨而返。展視羅襪，著風寸斷，腐如灰燼，遂
治裝東旋。
    半載不能自釋，復如稷門，冀有所遇。及抵南郊，日勢已晚，息樹下，趨詣叢葬所。但
見墳兆萬接，迷目榛荒，鬼火狐鳴，駭人心目。驚悼歸捨。失意遨遊，返轡遂東。行里許，
遙見一女立丘墓上，神情意致，怪似九娘。揮鞭就視，果九娘。下與語，女徑走，若不相
識。再逼近之，色作怒，舉袖自障。頓呼「九娘」，則煙然滅矣。
    異史氏曰：「香草沉羅，血滿胸臆；東山佩玦，淚漬泥沙。古有孝子忠臣，至死不諒於
君父者。公孫九娘豈以負骸骨之托，而怨懟不釋於中耶？脾膈間物，不能掬以相示，冤乎
哉！」

促織

    宣德間，宮中尚促織之戲，歲征民間。此物故非西產。有華陰令，欲媚上官，以一頭
進，試使斗而才，因責常供。令以責之里正。
    市中遊俠兒，得佳者籠養之，昂其直，居為奇貨。里胥猾黠，假此科斂丁口，每責一
頭，輒傾數家之產。
    邑有成名者，操童子業，久不售。為人迂訥，遂為猾胥報充裡正役，百計營謀不能脫。
不終歲，薄產累盡。會征促織，成不敢斂戶口，而又無所賠償，憂悶欲死。妻曰：「死何
益？不如自行搜覓，冀有萬一之得。」成然之。早出暮歸，提竹筒銅絲籠，於敗堵叢草處探
石發穴，靡計不施，迄無濟。即捕三兩頭，又劣弱，不中於款。宰嚴限追比，旬餘，杖至
百，兩股間膿血流離，並蟲不能行捉矣。轉側床頭，惟思自盡。時村中來一駝背巫，能以神
卜。成妻具資詣問，見紅女白婆，填塞門戶。入其室，則密室垂簾，簾外設香幾。問者爇香
於鼎，再拜。巫從旁望空代祝，唇吻翕闢，不知何詞，各各竦立以聽。少間，簾內擲一紙
出，即道人意中事，無毫髮爽。成妻納錢案上，焚香以拜。食頃，簾動，片紙拋落。拾視
之，非字而畫，中繪殿閣類蘭若，後小山下怪石亂臥，針針叢棘，青麻頭伏焉；旁一蟆，若
將跳舞。展玩不可曉。然睹促織，隱中胸懷，折藏之，歸以示成。成反覆自念：「得無教我
獵蟲所耶？」細矚景狀，與村東大佛閣真逼似。乃強起扶杖，執圖詣寺後，有古陵蔚起。循
陵而走，見蹲石鱗鱗，儼然類畫。遂於蒿萊中側聽徐行，似尋針芥，而心、目、耳力俱窮，
絕無蹤響。冥搜未已，一癩頭蟆猝然躍去。成益愕，急逐之。蟆入草間，躡跡披求，見有蟲
伏棘根，遽撲之，入石穴中。掭以尖草不出，以筒水灌之始出。狀極俊健，逐而得之。審
視：巨身修尾，青項金翅。大喜，籠歸，舉家慶賀，雖連城拱璧不啻也。土於盆而養之，蟹
白栗黃，備極護愛。留待限期，以塞官責。
    成有子九歲，窺父不在，竊發盆，蟲躍躑徑出，迅不可捉。及撲入手，已股落腹裂，斯
須就斃。兒懼，啼告母。母聞之，面色灰死，大罵曰：「業根，死期至矣！翁歸，自與汝復
算耳！」兒涕而出。未幾成入，聞妻言如被冰雪。怒索兒，兒渺然不知所往；既而，得其屍
於井。因而化怒為悲，搶呼欲絕。夫妻向隅，茅舍無煙，相對默然，不復聊賴。
    日將暮，取兒稿葬，近撫之，氣息惙然。喜置榻上，半夜復甦，夫妻心稍慰。但兒神氣
癡木，奄奄思睡，成顧蟋蟀籠虛，則氣斷聲吞，亦不復以兒為念，自昏達曙，目不交睫。東
曦既駕，僵臥長愁。忽聞門外蟲鳴，驚起覘視，蟲宛然尚在，喜而捕之。一鳴輒躍去，行且
速。覆之以掌，虛若無物；手裁舉，則又超而躍。急趁之，折過牆隅，迷其所往。徘徊四
顧，見蟲伏壁上。審諦之，短小，黑赤色，頓非前物。成以其小，劣之；惟彷徨瞻顧，尋所
逐者。壁上小蟲。忽躍落襟袖間，視之，形若土狗，梅花翅，方首長脛，意似良。喜而收
之。將獻公堂，惴惴恐不當意，思試之鬥以覘之。
    村中少年好事者，馴養一蟲，自名「蟹殼青」，日與子弟角，無不勝。欲居之以為利，
而高其直，亦無售者。徑造廬訪成。視成所蓄，掩口胡盧而笑。因出己蟲，納比籠中。成視
之，龐然修偉，自增慚怍，不敢與較。少年固強之。顧念：蓄劣物終無所用，不如拚博一
笑。因合納斗盆。小蟲伏不動，蠢若木雞。少年又大笑。試以豬鬣毛撩撥蟲須，仍不動。少
年又笑。屢撩之，蟲暴怒，直奔，遂相騰擊，振奮作聲。俄見小蟲躍起，張尾伸須，直齕敵
領。少年大駭，解令休止。蟲翹然矜鳴，似報主知。成大喜。
    方共瞻玩，一雞瞥來，逕進一啄。成駭立愕呼。幸啄不中，蟲躍去尺有咫。雞健進，逐
逼之，蟲已在爪下矣。成倉猝莫知所救，頓足失色。旋見雞伸頸擺撲；臨視，則蟲集冠上，
力叮不釋。成益驚喜，掇置籠中。
    翼日進宰。宰見其小，怒訶成。成述其異，宰不信。試與他蟲鬥，蟲盡靡；又試之雞，
果如成言。乃賞成，獻諸撫軍。撫軍大悅，以金籠進上，細疏其能。既入宮中，舉天下所貢
蝴蝶、螳螂、油利撻、青絲額……一切異狀，遍試之，無出其右者。每聞琴瑟之聲，則應節
而舞，益奇之。上大嘉悅，詔賜撫臣名馬衣緞。撫軍不忘所自，無何，宰以「卓異」聞。宰
悅，免成役；又囑學使，俾入邑庠。後歲余，成子精神復舊，自言：「身化促織，輕捷善
鬥，今始蘇耳。」撫軍亦厚賚成。不數歲，田百頃，樓閣萬椽，牛羊蹄躈各千計。一出門，
裘馬過世家焉。
    異史氏曰：「天子偶用一物，未必不過此已忘；而奉行者即為定例。加之官貪吏虐，民
日貼婦賣兒，更無休止。故天子一跬步皆關民命，不可忽也。第成氏子以蠹貧，以促織富，
裘馬揚揚。當其為裡正、受撲責時，豈意其至此哉！天將以酬長厚者，遂使撫臣、令尹、並
受促織恩蔭。聞之：一人飛昇，仙及雞犬。信夫！」

柳秀才

    明季，蝗生青兗間，漸集於沂，沂令憂之。退臥署幕，夢一秀才來謁，峨冠綠衣，狀貌
修偉，自言御蝗有策。詢之，答云：「明日西南道上有婦跨碩腹牝驢子，蝗神也。哀之，可
免。」令異之。治具出邑南。伺良久，果有婦高髻褐帔，獨控老蒼衛，緩蹇北度。即爇香，
捧卮酒，迎拜道左，捉驢不令去。婦問：「大夫將何為？」令便哀求：「區區小治，幸憫脫
蝗口。」婦曰：「可恨柳秀才饒舌，洩我密機！當即以其身受，不損禾稼可耳。」乃盡三卮，瞥不復見。
    後蝗來飛蔽天日，竟不落禾田，盡集楊柳，過處柳葉都盡。方悟秀才柳神也。或云：
「是宰官憂民所感。」誠然哉！

水災

    康熙二十一年，山東旱，自春徂夏，赤地千里。六月十三日小雨，始種粟。十八日大雨
後，乃種豆。一日，石門莊有老叟，暮見二羊斗山上，告村人曰：「大水至矣！」遂攜家播
遷。村人共笑之。無何，雨暴注，平地水深數尺，居廬盡沒。一農人棄其兩兒，與妻扶老母
奔避高阜。下視村中，匯為澤國，並不復念及兩兒。水落歸家。一村盡成墟墓，入己門，則
一屋獨存，見兩兒尚並坐床頭，嬉笑無恙。鹹歎謂夫婦孝感所致。此六月二十二日事也。
    康熙二十四年，平陽地震，人民死者十有七八。城郭盡墟；僅存一捨，則孝子某家也。
茫茫大劫中，惟孝嗣無恙，誰謂天公無皂白耶？

諸城某甲

    諸城孫景夏學師言：其邑中某甲，值流寇亂，被殺，首墜胸前。寇退，家人得屍，將舁
瘞之，聞其氣縷縷然，審視之，咽不斷者盈指。遂扶其頭荷之以歸。經一晝夜能呻，以匕箸
稍哺飲食，半年竟愈，又十餘年，與二三人聚談，或作一解頤語，眾為哄堂，甲亦鼓掌。一
俯仰間，刀痕暴裂，頭墮血流，共視之已死。父訟笑者，眾斂金賂之，乃葬甲。
    異史氏曰：「一笑頭落，此千古第一大笑也。頭連一線而不死，直待十年後成一笑獄，
豈非二三鄰人，負債前生者耶！」

庫官

    鄒平張華東，奉旨祭南嶽，道出江淮間，將宿驛亭。前驅白：「驛中有怪異，不可
宿。」張弗聽，宵分冠劍而坐，俄聞靴聲入，則一頒白叟，皂紗黑帶。怪而問之，叟稽首
曰：「我庫官也。為大人典藏有日矣。幸節鉞遙臨，下官釋此重負。」問：「庫存幾何？」
答云：「二萬三千五百金。」公慮多金累綴，約歸時盤驗，叟唯唯而退。張至南中，饋遺頗
豐。及還，宿驛亭，叟復出謁。及問庫物，曰：「已撥遼東兵餉矣。」深訝其前後之乖。叟
曰：「人世祿命，皆有額數，錙銖不能增損。大人此行，應得之數已得矣，又何求？」言已
竟去。張乃計其所獲，與庫數適相吻合。方歎飲啄有定，不可妄求也。

酆都御史

    酆都縣外有洞，深不可測，相傳閻羅署。其中一切獄具，皆借人工。桎梏朽敗，輒擲洞
口，邑宰即以新者易之，經宿失所在。供應度支，載之經制。
    明有御史行台華公，按臨酆都，聞之不以為信，欲入洞以決其惑，眾雲不可。公弗聽，
乃秉燭入，以二役從。入里許，燭暴滅。視之，階道闊朗，有廣殿十餘間，列坐尊官，袍笏
儼然。惟東首虛一座。尊官見公至，降階而迎，笑問曰：「至矣乎？別來無恙否？」公問：
「此何處所？」尊官曰：「此冥府也。」公愕然告退。尊官指虛座曰：「此為君坐，那可復
還。」公益懼，固請寬宥，尊官曰：「定數何可逃也！」遂檢一卷示公，上注云：「某月
日，某以肉身歸陰。」公覽之，戰慄如濯冰水，念母老子幼，泫然流涕。
    俄有金甲神人，捧黃帛書至，群拜舞啟讀已，乃賀公曰：「君有回陽之機矣。」公喜致
問。曰：「適接帝詔，大赦幽冥，可為君委折原例耳。」乃示公途而出，數武之外，冥黑如
漆，不辨行路，公甚窘苦。忽一神將，軒然而入，赤面長髯，光射數尺。公迎拜而哀之，神
人曰：「誦佛經可出。」言已而去。公自計經咒多不記憶，惟《金剛經》頗曾習之，乃合掌
而誦，頓覺一線光明，映照前路。偶有遺忘，則目前頓黑，定想移時，復誦復明；乃始得
出。其二役，則不可問矣。

龍無目

    沂水大雨，忽墮一龍，雙睛俱無，奄有氣息。邑令以八十席覆之，未能週身。為設野祭，猶反覆以尾擊地，其聲堛然。

狐諧

    萬福字子祥，博興人，幼業儒，家貧而運蹇，年二十有奇，尚不能掇一芹。鄉中澆俗，
多報富戶役，長厚者至碎破其家。萬適報充役，懼而逃，如濟南，稅居逆旅。夜有奔女，顏
色頗麗，萬悅而私之，問姓氏。女自言：「實狐，然不為君祟。」萬喜而不疑。女囑勿與客
共，遂日至，與共臥處。凡日用所需，無不仰給於狐。
    居無何，二三相識，輒來造訪，恆信宿不去。萬厭之，而不忍拒，不得已以實告客。客
願一睹仙容，萬白於狐。狐曰：「見我何為哉？我亦猶人耳。」聞其聲，不見其人。客有孫
得言者，善謔，固請見，且曰：「得聽嬌音，魂魄飛越。何吝容華，徒使人聞聲相思？」狐
笑曰：「賢孫子！欲為高曾母作行樂圖耶？」眾大笑。狐曰：「我為狐，請與客言狐典，頗
願聞之否？」眾唯唯。狐曰：「昔某村旅舍，故多狐，輒出祟行客。客知之，相戒不宿其
捨，半年，門戶蕭索。主人大憂，甚諱言狐。忽有一遠方客，自言異國人，望門休止。主人
大悅，甫邀入門，即有途人陰告曰：『是家有狐。』客懼，白主人，欲他徙。主人力白其
妄，客乃止。入室方臥，見群鼠出於床下。客大駭，驟奔，急呼：『有狐！』主人驚問。客
怒曰：『狐巢於此，何誑我言無？』主人又問：『所見何狀？』客曰：『我今所見，細細ど
麼，不是狐兒，必當是狐孫子？』」言罷，座客粲然。孫曰，「既不賜見，我輩留勿去，阻
爾陽台。」狐笑曰：「寄宿無妨。倘有小迕犯，幸勿介懷。」客恐其惡作劇，乃共散去，然
數日必一來，索狐笑罵。狐諧甚，每一語即顛倒賓客，滑稽者不能屈也。群戲呼為「狐娘
子」。
    一日。置酒高會，萬居主人位，孫與二客分左右坐，上設一榻待狐。狐辭不善酒。鹹請
坐談，許之。酒數行，眾擲骰為瓜蔓之令。客值瓜色，會當飲，戲以觥移上座曰：「狐娘子
太清醒，暫借一杯。」狐笑曰：「我故不飲，願陳一典，以佐諸公飲。」孫掩耳不樂聞。客
皆曰：「罵人者當罰。」狐笑曰：「我罵狐何如？」眾曰：「可。」於是傾耳共聽。狐曰：
「昔一大臣，出使紅毛國，著狐腋冠見國王。王見而異之，問：『何皮毛，溫厚乃爾？』夫
臣以狐對。王曰：此物生平未曾得聞。狐字字畫何等？使臣書空而奏曰：『右邊是一大瓜，
左邊是一小犬。』」主客又復哄堂。二客，陳氏兄弟，一名所見，一名所聞。見孫大窘，乃
曰：「雄狐何在，而縱雌狐流毒若此？」狐曰：「適一典談猶未終，遂為群吠所亂，請終
之。國王見使臣乘一騾，甚異之。使臣告曰：『此馬之所生。』又大異之。使臣曰：『中國
馬生騾，騾主駒駒。』王細問其狀。使臣曰：『馬生騾，是「臣所見」，騾生駒駒，是「臣
所聞」。』」舉坐又大笑。眾知不敵，乃相約：後有開謔端者，罰作東道主。
    頃之酒酣，孫戲謂萬曰：「一聯請君屬之。」萬曰：「何如？」孫曰：「妓者出門訪情
人，來時『萬福』，去時『萬福』。」眾屬思未對。狐笑曰：「我有之矣。」對曰：「龍王
下詔求直諫，鱉也『得言』，龜也『得言』。」眾絕倒。孫大恚曰：「適與爾盟，何復犯
戒？」狐笑曰：「罪誠在我，但非此不能確對耳。明日設席，以贖吾過。」相笑而罷。狐之
詼諧。不可殫述。居數月，與萬偕歸。乃博興界，告萬曰：「我此處有葭莩親，往來久梗，
不可不一訊。日且暮，與君同寄宿，待旦而行可也。」萬詢其處，指言「不遠。」萬疑前此
故無村落，姑從之。二里許，果見一莊，生平所未歷。狐往叩關，一蒼頭出應門。入則重門
疊閣，宛然世家。俄見主人，有翁與媼，揖萬而坐。列筵豐盛，待萬以姻婭，遂宿焉。狐早
謂曰：「我遽偕君歸，恐駭聞聽。君宜先往，我將繼至。」萬從其言，先至，預白於家人。
未幾狐至，與萬言笑，人盡聞之，而不見其人。逾年，萬復事於濟，狐又與俱。忽有數人
來，狐從與語，備極寒暄。乃語萬曰：「我本陝中人，與君有夙因，遂從許時。今我兄弟
來，將從以歸，不能周事。」留之不可，竟去。

雨錢

    濱州一秀才讀書齋中，有款門者，啟視則一老翁，形貌甚古。延入，通姓氏，翁自言：
「養真，姓胡，實狐仙。慕君高雅，願共晨夕。」生故曠達，亦不為怪。相與評駁今古，殊
博洽，鏤花彫繪，粲於牙齒，時抽經義，則名理湛深，出人意外。生驚服，留之甚久。
    一日密祈翁曰：「君愛我良厚。顧我貧若此，君但一舉手，金錢自可立致，何不小周
給？」翁默然，少間笑曰：「此大易事。但須得十數錢作母。」生如其請。翁乃與共入密室
中，禹步作咒。俄頃，錢有數十百萬從梁間鏘鏘而下，勢如驟雨，轉瞬沒膝，拔足而立又沒
踝。廣丈之捨，約深三四尺餘。乃顧生曰：「頗厭君意否？」曰：「足矣。」翁一揮，錢畫
然而止，乃相與扃戶出。生竊喜暴富矣。
    頃之入室取用，則阿堵化為烏有，惟母錢十餘枚尚在。生大失望，盛氣向翁，頗懟其
誑。翁怒曰：「我本與君文字交，不謀與君作賊！便如秀才意，只合尋樑上君子交好得，老
夫不能承命！」遂拂衣去。

妾杖擊賊

    益都西鄙有貴家某巨富，蓄一妾頗婉麗，而塚室凌折之，鞭撻橫施，妾奉事惟謹，某憐
之，常私語慰撫，妾殊無怨言。一夜數人逾垣入，撞其扉幾壞。某與妻惶恐惴慄，不知所
為。妾起默無聲息，暗摸屋中得挑水木杖，拔關遽出。群賊亂如蓬麻，妾舞杖動，風鳴鉤
響，立擊四五人仆地，賊盡靡；駭愕亂奔，牆急不得上，傾跌咿啞，亡魂失命。妾拄杖於
地，顧笑曰：「此等物事，不直下手打得，亦學作賊！我不殺汝，殺嫌辱我。」悉縱之逸去。
    某大驚，問曰：「何自能爾？」則「妾父故槍棒師，妾得盡傳其術，殆不啻百人敵
也。」妻尤駭甚，悔向之迷於物色。由是善視女，遇之反如嫡，然而妾則終無纖毫失禮。鄰
婦謂妾曰：「嫂擊賊若豚犬，顧奈何俯首受撻楚？」妾曰：「是吾分也，他何敢言。」聞者
益賢之。
    異史氏曰：「身懷絕技，居數年而人莫知之，一旦捍患御災，化鷹為鳩，嗚呼！射雉既
獲，內人展笑；握槊方勝，貴主同車。技之不可以已也如是夫！」

秀才驅怪

    長山徐遠公，故明諸生，鼎革後，棄儒訪道，稍稍學敕勒之術，遠近多耳其名。某邑一
巨公，具幣，致誠款書，招之以騎。徐問：「召某何意？」僕曰：「不知。但囑小人務屈降
臨。」徐乃行。至則中亭宴饌，禮遇甚恭，然終不道其相迎之旨。徐因問曰：「實欲何
為？」幸祛疑抱。主人輒言：「無他。」但勸杯酒。言詞閃爍，殊所不解。談話之間，不覺
向暮，邀徐飲園中。園頗佳勝，而竹樹蒙翳，景物陰森，雜花叢叢，半沒草萊。抵一閣，覆
板之上懸蛛錯綴，似久無人住者。酒數行，天色曛暗，命燭復飲。徐辭不勝酒，主人即罷酒
呼茶。諸僕倉皇撤餚器，盡納閣之左室几上。茶啜未半，主人托故竟去。僕人持燭引宿左
室，燭置案上，遽返身去，頗甚草草。徐疑或攜襆被來伴，久之，人聲杳然，乃自起扃戶就
寢。
    窗外皎月，入室侵床，夜鳥秋蟲，一時啾唧，心中怛然，寢不成寐。頃之，板上橐橐似
踏蹴聲，甚厲。俄下護梯，俄近寢門。徐駭，毛髮蝟立，急引被蒙首，而門已豁然頓開。徐
展被角微伺之，見一物獸首人身，毛周遍體，長如馬鬐，深黑色；牙粲群蜂，目炯雙炬。及
幾，伏餂器中剩餚，舌一過，數器輒淨如掃。已而趨近榻，嗅徐被。徐驟起，翻被冪怪頭，
按之狂喊。怪出不意，驚脫，啟外戶竄去。徐披衣起遁，則園門外扃，不可得出。緣牆而
走，躍逾短垣，則主人馬廄。廄人驚，徐告以故，即就乞宿。
    將旦，主人使伺徐，不見，大駭。已而出自廄中。徐大怒曰：「我不慣作驅怪術，君遣
我，又秘不一言，我橐中蓄有如意鉤，又不送達寢所，是欲死我也！」主人謝曰：「擬即相
告，慮君難之，初亦不知橐有藏鉤。幸宥十死！」徐終怏怏，索騎歸。自是怪絕。後主人宴
集園中，輒笑向客曰：「我終不忘徐生功也。」
    異史氏曰：「黃狸黑狸，得鼠者雄。此非空言也。假令翻被狂喊之後，隱其駭懼，公然
以怪之絕為己能，則人將謂徐生真神人不可及矣。」

姊妹易嫁

    掖縣相國毛公，家素微，其父常為人牧牛。時邑世族張姓，有新阡在東山之陽。或經其
側，聞墓中叱吒聲曰：「若等速避去，勿久混貴人宅！」張聞，亦未深信。既又頻得夢警
曰：「汝家墓地，本是毛公佳城，何得久假此？」由是家數不利。客勸徙葬吉，張乃徙焉。
    一日相國父牧，出張家故墓，猝遇雨，匿身廢壙中。已而雨益甚，潦水奔穴，崩渹灌
注，遂溺以死。相國時尚孩童。母自詣張，丐咫尺地掩兒父。張問其姓氏，大異之。往視溺
死所，儼當置棺處，更駭；乃使就故壙窆焉。且令攜若兒來。葬已，母偕兒詣張謝。張一
見，輒喜，即留其家，教之讀，以齒子弟行。又請以長女妻兒，母謝不敢。張妻卒許之。然
其女甚薄毛家，怨慚之意時形言色。且曰：「我死不從牧牛兒！」及親迎，新郎入宴，彩輿
在門，女方掩袂向隅而哭。催之妝不妝，勸亦不解。俄而新郎告行，鼓樂大作，女猶眼零雨
而首飛蓬也。父入勸女，不聽，怒逼之，哭益厲，父無奈。家人報新郎欲行，父急出曰：
「衣妝未竟，煩郎少待。」又奔入視女。往複數番，女終無回意。其父周張欲死，皇急無
計。其次女在側，因非其姊，苦逼勸之。姊怒曰：「小妮子，亦學人喋聒！爾何不從他
去？」妹曰：「阿爺原不曾以妹子屬毛郎；若以妹子屬毛郎，何煩姊姊勸駕耶？」父聽其言
慷爽，因與伊母竊議，以次易長。母即向次女曰：「迕逆婢不遵父母命，今欲以兒代姊，兒
肯行否？」女慨然曰：「父母之命，即乞丐不敢辭；且何以見毛家郎便終身餓莩死乎？」父
母大喜，即以姊妝妝女，倉猝登車徑去。入門，夫婦雅敦好逑。第女素病赤□，毛郎稍介
意。及知易嫁之說，由是益以知己德女。
    居無何，毛郎補博士弟子，往應鄉試。經王舍人莊，店主先一夕夢神曰：「旦夕有毛解
元來，後且脫汝於厄，可善待之。」以故晨起，專伺察東來客，及得公，甚喜。供具甚豐，
且不索直。公問故，特以夢兆告。公頗自負；私計女發鬑鬑，慮為顯者笑，富貴後當易之。
及試，竟落第，偃蹇喪志，赧見主人，不敢復由王捨，迂道歸家。
    逾三年再赴試，店主人延候如前。公曰：「爾言不驗，殊慚祗奉。」主人曰：「秀才以
陰欲易妻，故被冥司黜落，豈吾夢不足踐耶？」公愕然，問故。主人曰：「別後復夢神告，
故知之。」公聞而惕然悔懼，木立若偶。主人又曰：「秀才宜自愛，終當作解首。」入試，
果舉賢書第一。夫人發亦尋長，雲鬟委綠，倍增嫵媚。
    其姊適裡中富兒，意氣自高。夫蕩惰，家漸陵替，貧無煙火。聞妹為孝廉婦，彌增愧
怍，姊妹輒避路而行。未幾，良人又卒，家落。毛公又擢進士。女聞，刻骨自恨，遂忿然廢
身為尼。及公以宰相歸。強遣女行者詣府謁問，冀有所貽。比至，夫人饋以綺縠羅絹若干
匹，以金納其中。行者攜歸見師，師失所望，恚曰：「與我金錢，尚可作薪米費，此物我何
所須！」遽令送回。公與夫人疑之，啟視，則金具在，方悟見卻之意。笑曰：「汝師百金尚
不能任，焉有福澤從我老尚書也。」遂以五十金付尼去，且囑曰：「將去作爾師用度。但恐
福薄人難承受耳。」行者歸，告其師。師啞然自歎，私念生平所為，率自顛倒，美惡避就，
繄豈由人耶？後王捨店主人以人命逮系囹圄，公乃為力解釋罪。
    異史氏曰：「張家故墓，毛氏佳城，斯已奇矣。余聞時人有『大姨夫作小姨夫，前解元
為後解元』之戲，此豈慧黠者所能較計耶？嗚呼！彼蒼者天久已夢夢，何至毛公，其應如響耶？」

續黃粱

    福建曾孝廉，捷南宮時，與二三同年，遨遊郭外。聞毗盧禪院寓一星者，往詣問卜。入
揖而坐。星者見其意氣揚揚，稍佞諛之。曾搖箑微笑，便問：「有蟒玉分否？」星者曰：
「二十年太平宰相。」曾大悅，氣益高。
    值小雨，乃與游侶避雨僧捨。捨中一老僧，深目高鼻，坐蒲團上，淹蹇不為禮。眾一舉
手，登榻自話，群以宰相相賀。曾心氣殊高，便指同游曰：「某為宰相時，推張年丈作南
撫，家中表為參、游，我家老蒼頭亦得小千把，余願足矣。」一座大笑。
    俄聞門外雨益傾注，曾倦伏榻間。忽見有二中使，繼天子手詔，召曾太師決國計。曾得
意榮寵，亦烏知其非有也，疾趨入朝。天子前席，溫語良久，命三品以下，聽其黜陟，不必
奏聞。即賜蟒服一襲，玉帶一圍，名馬二匹。曾被服稽拜以出。入家，則非舊所居第，繪棟
雕榱，窮極壯麗，自亦不解何以遽至於此。然拈鬚微呼，則應諾雷動。俄而公卿贈海物，傴
僂足恭者疊出其門。六卿來，倒屣而迎；侍郎輩，揖與語；下此者，頷之而已。晉撫饋女樂
十人，皆是好女子，其尤者為裊裊，為仙仙，二人尤蒙寵顧。科頭休沐，日事聲歌。一日，
念微時嘗得邑紳王子良周濟，我今置身青雲，渠尚蹉跎仕路，何不一引手？早旦一疏，薦為
諫議，即奉諭旨，立行擢用。又念郭太僕曾睚眥我，即傳呂給諫及侍御陳昌等，授以意旨；
越日，彈章交至，奉旨削職以去。恩怨了了，頗快心意。偶出郊衢，醉人適觸鹵簿，即遣人
縛付京尹，立斃杖下。接第連阡者，皆畏勢獻沃產，自此富可埒國。無何而裊裊、仙仙，以
次殂謝，朝夕遐想，忽憶曩年見東家女絕美，每思購充媵御，輒以綿薄違宿願，今日幸可適
志。乃使干僕數輩，強納資於其家。俄頃籐輿舁至，則較之昔望見時尤艷絕也。自顧生平，
於願斯足。
    又逾年，朝士竊竊，似有腹非之者，然揣其意，各為立仗馬，曾亦高情盛氣，不以置
懷。有龍圖學士包拯上疏，其略曰：「竊以曾某，原一飲賭無賴，市井小人。一言之合，榮
膺聖眷，父紫兒朱，恩寵為極。不思捐軀摩頂，以報萬一，反恣胸臆，擅作威福。可死之
罪，擢發難數！朝廷名器，居為奇貨，量缺肥瘠，為價重輕。因而公卿將士，盡奔走於門
下，估計夤緣，儼如負販，仰息望塵，不可算數。或有傑士賢臣，不肯阿附，輕則置之閒
散。重則褫以編氓。甚且一臂不袒，輒許鹿馬之奸；片語方干，遠竄豺狼之地。朝士為之寒
心，朝廷因而孤立。又且平民膏腴，任肆蠶食；良家女子，強委禽妝。沴氣冤氛，暗無天
日！奴僕一到，則守、令承顏；書函一投，則司、院枉法。或有廝養之兒，瓜葛之親，出則
乘傳，風行雷動。地方之供給稍遲，馬上之鞭撻立至。荼毒人民，奴隸官府，扈從所臨，野
無青草。而某方炎炎赫赫，怙寵無悔。召對方承於闕下，萋菲輒進於君前；委蛇才退於自
公，聲歌已起於後苑。聲色狗馬，晝夜荒淫；國計民生，罔存念慮。世上寧有此宰相乎！內
外駭訛，人情洶洶。若不急加斧鑕之誅，勢必釀成操、莽之禍。臣拯夙夜抵懼，不敢寧處，
冒死列款，仰達宸聽。伏祈斷奸佞之頭，籍貪冒之產，上回天怒，下快輿情。如果臣言虛
謬，刀鋸鼎鑊，即加臣身。」云云。疏上，曾聞之氣魄悚駭，如飲冰水。幸而皇上優容，留
中不發。又繼而科、道、九卿，文章劾奏，即昔之拜門牆、稱假父者，亦反顏相向。奉旨籍
家，充雲南軍。子任平陽太守，已差員前往提問。
    曾方聞旨驚怛，旋有武士數十人，帶劍操戈，直抵內寢，褫其衣冠，與妻並系。俄見數
夫運資於庭，金銀錢鈔以數百萬，珠翠瑙玉數百斛，幄幕簾榻之屬，又數千事，以至兒襁女
舄，遺墜庭階。曾一一視之。酸心刺目。又俄而一人掠美妾出，披髮嬌啼，玉容無主。悲火
燒心，含憤不敢言。俄樓閣倉庫，並已封志，立叱曾出。監者牽羅曳而出，夫妻吞聲就道，
求一下駟劣車，少作代步，亦不可得。十里外，妻足弱，欲傾跌，曾時以一手相攀引。又十
餘裡，己亦困憊。欻見高山，直插雲漢，自憂不能登越，時挽妻相對泣。而監者獰目來窺，
不容稍停駐。又顧斜日已墜，尤可投止，不得已，參差蹩躠而行。比至山腰，妻力已盡。泣
坐路隅。曾亦憩止，任監者叱罵。
    忽聞百聲齊噪，有群盜各操利刃，跳梁而前。監者大駭，逸去。曾長跪告曰：「孤身遠
謫，囊中無長物。」哀求宥免。群盜裂眥宣言：「我輩皆被害冤民，只乞得佞賊頭，他無索
取。」曾怒叱曰：「我雖待罪，乃朝廷命官，賊子何敢爾！」賊亦怒，以巨斧揮曾項，覺頭
墮地作聲。
    魂方駭疑，即有二鬼來反接其手，驅之行。行逾數刻，入一都會。頃之，睹宮殿，殿上
一丑形王者，憑幾決罪福。曾前匍伏請命，王者閱卷，才數行，即震怒曰：「此欺君誤國之
罪，宜置油鼎！」萬鬼群和，聲如雷霆。即有巨鬼捽至墀下，見鼎高七尺已來，四圍熾炭，
鼎足皆赤。曾觳觫哀啼，竄跡無路。鬼以左手抓發，右手握踝，拋置鼎中。覺塊然一身，隨
油波而上下，皮肉焦灼，痛徹於心，沸油入口，煎烹肺腑。念欲速死，而萬計不能得死。約
食時，鬼方以巨叉取曾，復伏堂下。王又檢冊籍，怒曰：「倚勢凌人，合受刀山獄！」鬼復
捽去。見一山，不甚廣闊，而峻削壁立，利刃縱橫，亂如密筍。先有數人罥腸刺腹於其上，
呼號之聲，慘絕心目。鬼促曾上，曾大哭退縮。鬼以毒錐刺腦，曾負痛乞憐。鬼怒，捉曾
起，望空力擲。覺身在雲霄之上，暈然一落，刃交於胸，痛苦不可言狀，又移時，身驅重
贅，刀孔漸闊，忽焉脫落，四支蠖屈。鬼又逐以見王。王命會計生平賣爵鬻名，枉法霸產，
所得金錢幾何。即有嬃須人持籌握算，曰：「二百二十一萬。」王曰：「彼既積來，還令飲
去！」少間，取金錢堆階上如丘陵，漸入鐵釜，熔以烈火。鬼使數輩，更相以杓灌其口，流
頤則皮膚臭裂，入喉則臟腑騰沸。生時患此物之少，是時患此物之多也。半日方盡。
    王者令押去甘州為女。行數步，見架上鐵梁，圍可數尺，綰一火輪，其大不知幾百由
旬，焰生五采，光耿雲霄。鬼撻使登輪。方合眼躍登，則輪隨足轉，似覺傾墜，遍體生涼。
開目自顧，身已嬰兒，而又女也。視其父母，則懸鶉敗絮；土室之中，瓢杖猶存。心知為乞
人子，日隨乞兒托缽，腹轆轆不得一飽。著敗衣，風常刺骨。十四歲，鬻與顧秀才備媵妾，
衣食粗足自給。而塚室悍甚，日以鞭棰從事，輒用赤鐵烙胸乳。幸良人頗憐愛，稍自寬慰。
東鄰惡少年，忽逾牆來逼與私，乃自念前身惡孽，已被鬼責，今那得復爾。於是大聲疾呼，
良人與嫡婦盡起，少年始竄去。一日，秀才宿諸其室，枕上喋喋，方自訴冤苦；忽震厲一
聲，室門大辟，有兩賊持刀入，竟決秀才首，囊括衣物。團伏被底，不敢作聲。既而賊去，
乃喊奔嫡室。嫡大驚，相與泣驗。遂疑妾以姦夫殺良人，狀白刺史。刺史嚴鞫，竟以酷刑誣
服，律擬凌遲處死，縶赴刑所。胸中冤氣阨塞，距踴聲屈，覺九幽十八獄無此黑黯也。正悲
號間，聞游者呼曰：「夢魘耶？」豁然而寤，見老僧猶跏趺座上。同侶競相謂曰：「日暮腹
枵，何久酣睡？」曾乃慘淡而起。僧微笑曰：「宰相之占驗否？」曾益驚異，拜而請教。僧
曰：「修德行仁，火坑中有青連也。山僧何知焉。」曾勝氣而來，不覺喪氣而返。台閣之想
由此淡焉。後入山，不知所終。
    異史氏曰：「夢固為妄，想亦非真。彼以虛作，神以幻報。黃粱將熟，此夢在所必有，當以附之邯鄲之後。」

龍取水

    徐東癡夜南遊，泊舟江岸，見一蒼龍自空垂下，以尾攬江水，波浪湧起，隨龍身而上。遙望水光閃閃，闊於三尺練。移時龍尾收去，水亦頓息。俄而大雨傾注，渠道皆平。

小獵犬

    山右衛中堂為諸生時，假齋僧院。苦室中蜰蟲蚊蚤甚多，夜不成寐。食後偃息在床，忽
見一小武士首插雉尾，身高二寸許，騎馬大如蠟，臂上青韝，有鷹如蠅。自外而入，盤旋室
中，行且駛。公方疑注，忽又一人入，裝亦如之，腰束小弓矢，牽獵犬如巨蟻。又俄頃，步
者、騎者，紛紛來以數百輩，鷹犬皆數百。見有蚊蠅飛起，縱鷹騰擊，盡撲殺之。獵犬登床
緣壁，搜噬虱蚤，凡罅有所伏藏，嗅之無不出者，頃刻之間，決殺殆盡。公偽睡睨之，鷹集
犬竄於其身。既而一黃衣人，著平天冠如王者，登別榻，系駟葦篾間。從騎皆下，獻飛獻
走，紛集盈側，亦不知作何語。無何，王者登小輦，衛士倉皇，各命鞍馬，萬蹄攢奔，紛如
撒菽，煙飛霧騰，斯須散盡。公歷歷在目，駭詫不知所由。
    躡履外窺，渺無跡響，返身周視，都無所見，惟壁磚遺一細犬。公急捉之，且馴。置硯
匣中，反覆瞻玩。毛極細葺，項上有一小環。飼以飯顆，一嗅輒去。躍登床簀，尋衣縫，嚙
殺蟣虱。旋復來伏臥。逾宿公疑其已往，視之則盤伏如故。公臥，則登床簀，遇蟲輒啖斃，
蚊蠅無敢落者。公愛之甚於拱壁。一日晝臥，犬潛伏身畔。公醒轉側，壓於腰底。公覺有
物，固疑是犬，急起視之，已匾而死，如紙剪成者。然自是壁蟲無□類矣。

棋鬼

    揚州督同將軍梁公，解組鄉居，日攜棋酒，游林丘間。會九日登高與客弈，忽有一人
來，逡巡局側，耽玩不去。視之，目面寒儉，懸鶉結焉，然意態溫雅，有文士風。公禮之，
乃坐。亦殊撝謙。分指棋謂曰：「先生當必善此，何不與客對壘？」其人遜謝移時，始即
局。局終而負，神情懊熱，若不自己。又著又負，益憤慚。酌之以酒，亦不飲，惟曳客弈。
自晨至於日昃，不遑溲溺。方以一子爭路，兩互喋聒，忽書生離席悚立，神色慘阻。少間，
屈膝向公座，敗顙乞救，公駭疑，起扶之曰：「戲耳，何至是？」書生曰：「乞囑付圉人，
勿縛小生頸。」公又異之，問：「圉人誰？」曰：「馬成。」
    先是，公圉役馬成者，走無常，十數日一入幽冥，攝牒作勾役。公以書生言異，遂使人
往視成，則已僵臥三日矣。公乃叱成不得無禮，瞥見書生即地而滅，公歎吒良久，乃悟其
鬼。越日馬成寤，公召詰之。成曰：「渠湖襄人，癖嗜弈，產蕩盡。父憂之，閉置齋中。輒
逾垣出，竊引空處，與弈者狎。父聞詬詈，終不可制止，父繼恨死。閻王以書生不德，促其
年壽，罰入餓鬼獄，於今七年矣。會東嶽鳳樓成，下牒諸府，徵文人作碑記。王出之獄中，
使應召自贖。不意中道遷延，大愆限期。岳帝使直曹問罪於王。王怒，使小人輩羅搜之。前
承主人命，故未敢以縲紲系之。」公問：「今日作何狀？」曰：「仍付獄吏，永無生期
矣。」公歎曰：「癖之誤人也如是夫！」異史氏曰：「見弈遂忘其死；及其死也，見弈又忘
其生。非其所欲有甚於生者哉？然癖嗜如此，尚未獲一高著，徒令九泉下，有長死不生之弈鬼也。哀哉！」

辛十四娘

    廣平馮生，少輕脫，縱酒。昧爽偶行，遇一少女，著紅帔，容色娟好。從小奚奴，躡露
奔波，履襪沾濡。心竊好之。薄暮醉歸，道側故有蘭若，久蕪廢，有女子自內出，則向麗人
也，忽見生來，即轉身入。陰思：麗者何得在禪院中？縶驢於門，往覘其異。入則斷垣零
落，階上細草如毯。彷徨間，一斑白叟出，衣帽整潔，問：「客何來？」生曰：「偶過古
剎，欲一瞻仰。」因問：「翁何至此？」叟曰：「老夫流寓無所，暫借此安頓細小。既承寵
降，山茶可以當酒。」乃肅賓入。見殿後一院，石路光明，無復榛莽。入其室，則簾幌床
幕，香霧噴人。坐展姓字，云：「矇叟姓辛。」生乘醉遽問曰：「聞有女公子未適良匹，竊
不自揣願以鏡台自獻。」辛笑曰：「容謀之荊人。」生即索筆為詩曰：「千金覓玉杵，慇勤
手自將。雲英如有意，親為搗玄霜。」主人笑付左右。少間，有婢與辛耳語。辛起慰客耐
坐，牽幕入，隱約數語即趨出。生意必有佳報，而辛乃坐與嗢噱，不復有他言。生不能忍，
問曰：「未審意旨，幸釋疑抱。」辛曰：「君卓犖士，傾風已久，但有私衷所不敢言耳。」
生固請，辛曰：「弱息十九人，嫁者十有二。醮命任之荊人，老夫不與焉。」生曰：「小生
只要得今朝領小奚奴帶露行者。」辛不應，相對默然。聞房內嚶嚶膩語，生乘醉搴簾曰：
「伉儷既不可得，當一見顏色，以消吾憾。」內聞鉤動，群立愕顧。果有紅衣人，振袖傾
鬟，亭亭拈帶。望見生入，遍室張皇。辛怒，命數人捽生出。酒愈湧上，倒榛蕪中，瓦石亂
落如雨，幸不著體。
    臥移時，聽驢子猶齕草路側，乃起跨驢，踉蹌而行。夜色迷悶，誤入澗谷，狼奔鴟叫，
豎毛寒心。踟躕四顧，並不知其何所。遙望蒼林中燈火明滅，疑必村落，竟馳投之。仰見高
閎，以策撾門，內問曰：「何人半夜來此？」生以失路告，內曰：「待達主人。」生累足鵠
俟。忽聞振管辟扉，一健僕出，代客捉驢。生入，見室甚華好，堂上張燈火。少坐，有婦人
出，問客姓氏，生以告。逾刻，青衣數人扶一老嫗出，曰：「郡君至。」生起立，肅身欲
拜。嫗止之坐，謂生曰：「爾非馮雲子之孫耶？」曰：「然。」嫗曰：「子當是我彌甥。老
身鐘漏並歇，殘年向盡，骨肉之間，殊多乖闊。」生曰：「兒少失怙，與我祖父處者，十不
識一焉。素未拜省，乞便指示。」嫗曰：「子自知之。」生不敢復問，坐對懸想。
    嫗曰：「甥深夜何得來此？」生以膽力自矜詡，遂歷陳所遇。嫗笑曰：「此大好事。況
甥名士，殊不玷於姻婭，野狐精何得強自高？甥勿慮，我能為若致之。」生謝唯唯。嫗顧左
右曰：「我不知辛家女兒遂如此端好。」青衣人曰：「渠有十九女，都翩翩有風格，不知官
人所聘行幾？」生曰：「年約十五余矣。」青衣曰：「此是十四娘。三月間，曾從阿母壽郡
君，何忘卻？」嫗笑曰：「是非刻蓮瓣為高履，實以香屑，蒙紗而步者乎？」青衣曰：「是
也。」嫗曰：「此婢大會作意，弄媚巧。然果窈窕，阿甥賞鑒不謬。」即謂青衣曰：「可遣
小狸奴喚之來。」青衣應諾去。
    移時，入白：「呼得辛家十四娘至矣。」旋見紅衣女子，望嫗俯拜。嫗曰：「後為我家
甥婦，勿得修婢子禮。」女子起，娉娉而立，紅袖低垂。嫗理其鬢髮，捻其耳環，曰：「十
四娘近在閨中作麼生？」女低應曰：「閒來只挑繡。」回首見生，羞縮不安。嫗曰：「此吾
甥也。盛意與兒作姻好，何便教迷途，終夜竄溪谷？」女俯首無語。嫗曰：「我喚汝非他，
欲為吾甥作伐耳。」女默默而已。嫗命掃榻展裀褥，即為合巹。女腆然曰：「還以告之父
母。」嫗曰：「我為汝作冰，有何舛謬？」女曰：「郡君之命，父母當不敢違，然如此草
草，婢子即死，不敢奉命！」嫗笑曰：「小女子志不可奪，真吾甥婦也！」乃拔女頭上金花
一朵，付生收之。命歸家檢歷，以良辰為定。乃使青衣送女去。聽遠雞已唱，遣人持驢送生
出。數步外，欻一回顧，則村舍已失，但見松楸濃黑，蓬顆蔽塚而已。定想移時，乃悟其處
為薛尚書墓。
    薛乃生故祖母弟，故相呼以甥。心知遇鬼，然亦不知十四娘何人。咨嗟而歸，漫檢歷以
待之，而心恐鬼約難恃。再往蘭若，則殿宇荒涼，問之居人，則寺中往往見狐狸雲。陰念：
若得麗人，狐亦自佳。至日除捨掃途，更僕眺望，夜半猶寂，生已無望。頃之門外嘩然，
屣出窺，則繡幰已駐於庭，雙鬟扶女坐青廬中。妝奩亦無長物，惟兩長鬣奴扛一撲滿，大如
甕，息肩置堂隅。生喜得佳麗偶，並不疑其異類。問女曰：「一死鬼，卿家何帖服之甚？」
女曰：「薛尚書，今作五都巡環使，數百里鬼狐皆備扈從，故歸墓時常少。」生不忘蹇修，
翼日往祭其墓。歸見二青衣，持貝錦為賀，竟委幾上而去。生以告女，女曰：「此郡君物
也。」
    邑有楚銀台之公子，少與生共筆硯，頗相狎。聞生得狐婦，饋遺為餪，即登堂稱觴。越
數日，又折簡來招飲。女聞，謂生曰：「曩公子來，我穴壁窺之，其人猿睛鷹准，不可與久
居也。宜勿往。」生諾之。翼日公子造門，問負約之罪，且獻新什。生評涉嘲笑，公子大
慚，不歡而散。生歸笑述於房，女慘然曰：「公子豺狼，不可狎也！子不聽吾言，將及於
難！」生笑謝之。後與公子輒相諛噱，前隙漸釋。會提學試，公子第一，生第二。公子沾沾
自喜，走伻來邀生飲，生辭；頻招乃往。至則知為公子初度，客從滿堂，列筵甚盛。公子出
試卷示生，親友疊肩歎賞。酒數行，樂奏於堂，鼓吹傖佇，賓主甚樂。公子忽謂生曰：「諺
云：『場中莫論文。』此言今知其謬。小生所以忝出君上者，以起處數語略高一籌耳。」公
子言已，一座盡贊。生醉不能忍，大笑曰：「君到於今，尚以為文章至是耶！」生言已，一
座失色。公子慚忿氣結。客漸去，生亦遁。醒而悔之，因以告女。女不樂曰：「君誠鄉曲之
儇子也！輕薄之態，施之君子，則喪吾德；施之小人，則殺吾身。君禍不遠矣！我不忍見君
流落，請從此辭。」生懼而涕，且告之悔。女曰：「如欲我留，與君約：從今閉戶絕交遊，
勿浪飲。」生謹受教。
    十四娘為人勤儉灑脫，日以紝織為事。時自歸寧，未嘗逾夜。又時出金帛作生計，日有
贏餘，輒投撲滿。日杜門戶，有造訪者輒囑蒼頭謝去。
    一日，楚公子馳函來，女焚爇不以聞。翼日，出吊於城，遇公子於喪者之家，捉臂苦
約，生辭以故。公子使圉人挽轡，擁捽以行。至家，立命洗腆。繼辭夙退。公子要遮無已，
出家姬彈箏為樂。生素不羈，向閉置庭中，頗覺悶損，忽逢劇飲，興頓豪，無復縈念。因而
醉酣，頹臥席間。公子妻阮氏，最悍妒，婢妾不敢施脂澤。日前，婢入齋中，為阮掩執，以
杖擊首，腦裂立斃。公子以生嘲慢故，銜生，日思所報，遂謀醉以酒而誣之。乘生醉寐，扛
屍床間，合扉徑去。生五更酲解，始覺身臥几上，起尋枕榻，則有物膩然，紲絆步履。摸
之，人也。意主人遣僮伴睡。又蹴之不動，舉之而僵，大駭，出門怪呼。廝役盡起，爇之，
見屍，執生怒鬧。公子出驗之，誣生逼姦殺婢，執送廣平。隔日，十四娘始知，潸泣曰：
「早知今日矣！」因按日以金錢遺生。生見府尹，無理可伸，朝夕搒掠，皮肉盡脫。女自詣
問，生見之，悲氣塞心，不能言說。女知陷阱已深，勸令誣服，以免刑憲。生泣聽命。
    女還往之間，人咫尺不相窺。歸家咨惋，遽遣婢子去。獨居數日，又托媒媼購良家女，
名祿兒，年及笄，容華頗麗，與同寢食，撫愛異於群小。生認誤殺擬絞。蒼頭得信歸，慟述
不成聲。女聞，坦然若不介意。既而秋決有日，女始皇皇躁動，晝去夕來，無停履。每於寂
所，於邑悲哀，至損眠食。一日，日晡，狐婢忽來。女頓起，相引屏語。出則笑色滿容，料
理門戶如平時。翼日，蒼頭至獄，生寄語娘子一往永訣。蒼頭覆命，女漫應之，亦不愴惻，
殊落落置之；家人竊議其忍。忽道路沸傳：楚銀台革職，平陽觀察奉特旨治馮生案。蒼頭聞
之，喜告主母。女亦喜，即遣入府探視，則生已出獄，相見悲喜。俄捕公子至，一鞫，盡得
其情。生立釋寧家。歸見女，泫然流涕，女亦相對愴楚，悲已而喜，然終不知何以得達上
聽。女笑指婢曰：「此君之功臣也。」生愕問故。
    先是，女遣婢赴燕都，欲達宮闈，為生陳冤抑。婢至，則宮中有神守護，徘徊御溝間，
數月不得入。婢懼誤事，方欲歸謀，忽聞今上將幸大同，婢乃預往，偽作流妓。上至勾欄，
極蒙寵眷。疑婢不似風塵人，婢乃垂泣。上問：「有何冤苦？」婢對曰：「妾原籍直隸廣
平，生員馮某之女。父以冤獄將死，遂鬻妾勾欄中。」上慘然，賜金百兩。臨行，細問顛
末，以紙筆記姓名；且言欲與共富貴。婢言：「但得父子團聚，不願華膴也。」上頷之，乃
去。婢以此情告生。生急起拜，淚眥雙熒。居無幾何，女忽謂生曰：「妾不為情緣，何處得
煩惱？君被逮時，妾奔走戚眷間，並無一人代一謀者。爾時酸衷，誠不可以告訴。今視塵俗
益厭苦。我已為君蓄良偶，可從此別。」生聞，泣伏不起，女乃止。夜遣祿兒侍生寢，生拒
不納。朝視十四娘，容光頓減；又月餘，漸以衰老；半載，黯黑如村嫗：生敬之，終不替。
女忽復言別，且曰：「君自有佳侶，安用此鳩盤為？」生哀泣如前日。又逾月，女暴疾，絕
飲食，羸臥閨闥。生侍湯藥，如奉父母。巫醫無靈，竟以溘逝。生悲怛欲絕。即以婢賜金，
為營齋葬。數日，婢亦去，遂以祿兒為室。逾年，生一子。然比歲不登，家益落。夫妻無
計，對影長愁。忽憶堂陬撲滿，常見十四娘投錢於中，不知尚在否。近臨之，則豉具鹽盎，
羅列殆滿。頭頭置去，箸探其中，堅不可入。撲而碎之，金錢溢出。由此頓大充裕。
    後蒼頭至太華、遇十四娘，乘青騾，婢子跨蹇以從，問：「馮郎安否？」且言：「致意
主人，我已名列仙籍矣。」言訖不見。
    異史氏曰：「輕薄之詞，多出於士類，此君子所悼惜也。余嘗冒不韙之名，言冤則已
迂，然未嘗不刻苦自勵，以勉附於君子之林，而禍福之說不與焉。若馮生者，一言之微，幾
至殺身，苟非室有仙人，亦何能解脫囹圄，以再生於當世耶？可懼哉？」

白蓮教

    白蓮教某者，山西人，大約徐鴻儒之徒。左道惑眾，墮其術者甚眾。一日將他往，堂中
置一盆，又一盆覆之，囑門人坐守，戒勿啟視。去後門人啟之，見盆貯清水，水上編草為
舟，帆檣具焉。異而撥以指，隨手傾側；急扶如故，仍覆之。俄而師來，怒責曰：「何違吾
命？」門人立白其無。師曰：「適海中舟覆，何得欺我？」又一夕，燒巨燭於堂上，戒恪
守，勿以風滅。漏二滴，師不至，儽然而殆，就床暫寐，及醒燭已竟滅，急起爇之。既而師
入，又責之。門人曰：「我固不曾睡，燭何得息？」師怒曰：「適使我暗行十餘里，尚復雲
雲耶？」門人大駭。奇行種種，不可勝書。
    後有愛妾與門人通，覺之隱而不言。遣門人飼豕，門人入圈，立地化為豕，某即呼屠人
殺之，貨其肉，人無知者。門人父以子不歸，過問之，辭以久弗至。門人家各處探訪，杳無
消息。有同師者隱知其事，洩諸門人之父，父告之邑宰。宰恐其遁，不敢捕治，詳請官兵千
人圍其第，妻子皆就執。閉置樊籠，將以解都。途經太行山，山中出一巨人，高與樹等，目
如盎，口如盆，牙長尺許。兵士愕立不敢行。某曰：「此妖也，吾妻可以卻之。」甲士脫妻
縛，妻荷戈往，巨人怒，吸吞之，眾愈駭。某曰：「既殺吾妻，是須吾子。」復出其子，巨
人又吞之。眾相覷，莫知所為。某泣且怒曰：「既殺吾妻，又殺吾子，情何以甘！非某自往
不可也。」眾果出諸籠，授之刃而遣之。巨人盛氣而逆。格鬥移時，巨人抓攫入口，伸頸咽
下，從容竟去。

雙燈

    魏運旺，益都盆泉人，故世族大家也。後式微不能供讀。年二十餘廢學，就岳業酤。一
夕獨臥酒樓上，忽聞樓下踏蹴聲，驚起悚聽。聲漸近，循梯而上，步步繁響。無何，雙婢挑
燈，已至榻下。後一年少書生，導一女郎，近榻微笑。魏大愕怪。轉知為狐，毛髮森豎，俯
首不敢睨。書生笑曰：「君勿見猜。舍妹與有前因，便合奉事。」魏視書生，錦貂炫目，自
慚形穢，不知所對。書生率婢，遺燈竟去。魏細視女郎，楚楚若仙，心甚悅之。然慚怍不能
作游語。女顧笑曰：「君非抱本頭者，何作措大氣？」遽近枕席，暖手於懷。魏始為之破
顏，捋褲相嘲，遂與狎暱。曉鍾未發，雙鬟即來引去。復訂夜約。至晚女果至，笑曰：「癡
郎何福，不費一錢，得如此佳婦，夜夜自投到也。」魏喜無人，置酒與飲，賭藏枚，女子十
有九贏。乃笑曰：「不知妾握枚子，君自猜之，中則勝，否則負。若使妾猜，君當無贏
時。」遂如其言，通夕為樂。既而將寢，曰：「昨宵衾褥澀冷，令人不可耐。」遂喚婢袱被
來，展佈榻間，綺縠香軟。頃之，緩帶交偎，口脂濃射，真不數漢家溫柔鄉也。自此，遂以
為常。
    後半年魏歸家，適月夜與妻話窗間，忽見女郎華妝坐牆頭，以手相招。魏近就之，女援
之，逾垣而出，把手而告曰：「今與君別矣。請送我數武，以表半載綢繆之意。」魏驚叩其
故，女曰：「姻緣自有定數，何待說也。」語次，至村外，前婢挑雙燈以待，竟赴南山，登
高處，乃辭魏言別。留之不得，遂去。魏佇立彷徨，遙見雙燈明滅，漸遠不可睹，怏怏而
反。是夜山頭燈火，村人悉望見之。

捉鬼射狐

    李公著明，睢寧令襟卓先生公子也，為人豪爽無餒怯，為新城王季良內弟。季良家多樓
閣，往往見怪異。公常暑月寄宿，愛閣上晚涼。或告之異，公笑不聽，固命設榻，主人如
言。囑僕輩伴公宿，公辭曰：「生平不解怖。」主人乃使炷香於爐，請衽何趾，始息燭覆扉
而去。公就枕移時，於月色中見幾上茗碗，傾側旋轉，不墜亦不休。公咄之，鏗然立止。又
若有人拔香炷，炫搖空際，縱橫作花縷。公起叱曰：「何物鬼魅敢爾！」裸裼下榻，欲就捉
之。以足覓床下，僅得一履，不暇冥搜，赤足撾搖處，炷頓插爐，竟寂無兆。公俯身遍摸暗
陬，忽一物騰擊頰上，覺似履狀，索之，亦殊不得。乃啟覆下樓，呼從人爇火燭之，空無一
物，乃復就寢。既明，使數人搜履，翻席倒榻，不知所在。主人為公易履。越日偶一仰首，
見一履夾塞椽間，挑撥而下，則公履也。
    公益都人，僑居於淄川孫氏第。第綦闊，皆置閒曠，公僅居其半。南院臨高閣，止隔一
堵，時見閣扉自啟閉，公亦不置念。偶與家人話於庭，閣開門，忽有一小人面北而坐，身不
滿三尺，綠袍白襪。眾指顧之，亦不動。公曰：「此狐也。」急取弓矢，對閣欲射。小人見
之，啞啞作揶揄之聲，遂不復見。公捉刀登閣，且罵且搜，竟無所睹，乃返。異遂絕。公居
數年，平安無恙。公長公友三，為余姻家，其所目睹。異史氏曰：「予生也晚，未得奉公杖
履。然聞之父老，大約慷慨剛毅丈夫也。觀此二事，大概可睹。浩然中存，鬼狐何為之哉！」

蹇償債

    李公著明，慷慨好施。鄉人王卓，傭居公家。其人少遊惰，不能操農務，家屢貧。然小
有技能，常為役務，每繼之厚。時無晨炊，向公哀乞，公輒給以升斗。一日告公曰：「小人
日受厚恤，三四口幸不餓殍，然何可以久？乞主人貸我綠豆一石作資本。」公忻然授之。卓
負去，年餘，一無所償，及問之，豆資已蕩然矣。公憐其貧，亦置不索。
    公讀書蕭寺。後三年餘，忽夢卓來曰：「小人負主人豆直，今來投償。」公慰之曰：
「若索爾償，則平日所負欠者，何可算數？」卓愀然曰：「固然。凡人少有所為而受人千
金，可不報也。若無端受人資助，升斗且不容昧，況其多哉！」言已竟去。公愈疑。既而家
人白公曰：「夜牝驢產一駒，且修偉。」公忽悟曰：「得毋駒乃王卓耶？」越數日歸，見
駒，戲呼王卓，駒奔赴，若有知識。自此遂以為名。公乘赴青州，衡府內監見而悅之，願以
重價購之，議直未定。適公以家務，急不可待，遂歸。又逾歲，駒與雄馬同櫪，齕折脛骨，
不可療。有牛醫至公家，見之，謂公曰：「乞以駒付小人，朝夕療養，需以歲月。萬一得
痊，得直與公剖分之。」公如所請。後數月，牛醫售驢得錢千八百，以半獻公。公受錢頓
悟，其數適符豆價也。噫！昭昭之債，而冥冥之償，此足以勸矣。

頭滾

    蘇孝廉貞下太封公晝臥，見一人頭從地中出，其大如斛，在床下旋轉不已。驚而中疾，遂以不起。後其次公就蕩婦宿，罹殺身之禍，其兆於此耶？

鬼作筵

    杜生九畹，內人病。會重陽，為友人招作茱萸會。早起盥已，告妻所往。冠服欲出，忽
見妻昏憒，絮絮若與人言，杜異之，就問臥榻，妻輒「兒」呼之。家人心知其異。時杜有母
柩未殯，疑其靈爽所憑。杜祝曰：「得毋吾母耶？」妻罵曰：「畜生！何不識爾父！」杜
曰：「既為吾父，何乃歸家祟兒婦？」妻呼小字曰：「我專為兒婦來，何反怨恨？兒婦應即
死。有四人來勾致，首者張懷玉。我萬端哀乞，甫能允遂。我許小饋送，便宜付之。」杜即
於門外焚紙錢。妻又曰：「四人去矣。彼不忍違吾面目，三日後當治具酬之。爾母年老龍
鐘，不能料理中饋。及期，尚煩兒婦一往。」杜曰：「幽冥殊途，安能代庖？望恕宥。」妻
曰：「兒勿懼，去去即復返。此為渠事，當毋憚勞。」言已，曰：「吾且去。」妻即冥然，
良久乃蘇。杜問所言，茫不記憶。但曰：「適見四人來，欲捉我去。幸阿翁哀請。且解囊賂
之，始去。我見阿翁鏹袱尚餘二錠，欲竊取一錠來，作餬口計。翁窺見，叱曰：『爾欲何
為！此物豈爾所可用耶！』我乃斂手，未敢動。」杜以妻病革，疑信相半。越三日，方笑語
間，忽瞪目久之，語曰：「爾婦綦貪，曩見我白金便生覬覦，然大要以貧故，亦不足怪。將
以婦去為我敦庖務，勿慮也。」言甫畢，奄然竟斃。約半日許始醒，告杜曰：「適阿翁呼我
去，謂曰：『不用爾操作，我烹調自有人，只須堅坐指揮足矣。我冥中喜豐滿，諸物饌都覆
器外，切宜記之。』我諾。至廚下，見二婦操刀砧於中，俱紺帔而綠緣之，呼我以嫂。每盛
炙於簋，必請覘視。曩四人都在筵中。進饌既畢，酒具已列器中。翁乃命我還。」杜大愕
異，每語同人。

胡四相公

    萊蕪張虛一者，學使張道一之仲兄也，性豪放自縱。聞邑中某宅為狐狸所居，敬懷刺往
謁，冀一見之。投刺隙中，移時扉自辟，僕大愕卻走，張肅衣敬入，見堂中几榻宛然，而闃
寂無人，揖而祝曰：「小生齋宿而來，仙人既不以門外見斥，何不竟賜光霽？」忽聞空中有
人言曰：「勞君枉駕，可謂跫然足音矣。請坐賜教。」即見兩坐自移相向。甫坐，即有鏤漆
朱盤貯雙茗盞，懸目前。各取對飲，吸嚦有聲，而終不見其人。茶已，繼之以酒。細審官
閥，曰：「弟姓胡，行四，曰相公，從人所呼也。」於是酬酢議論，意氣頗洽。鱉羞鹿脯，
雜以薌蓼。進酒行炙者，似小輩甚夥。酒後思茶，意才動，香茗已置几上。凡有所思，應念
即至。張大悅，盡醉而歸。自是三數日必一往，胡亦時至張家，俱如主客往來禮。
    一日，張問胡曰：「南城中巫媼，日托狐神漁利。不知其家狐君識之否？」曰：「妄
耳，實無狐。」少間，張起溲溺，聞小語曰：「適所言南城狐巫，未知何如人。小人欲從先
生往觀之，煩一言請於主人。」張知為小狐，乃應曰：「諾。」即席請於狐曰：「我欲得足
下服役者一二輩，往探狐巫，敬請君命。」狐固言不必，張言之再三，乃許之。既而張出，
馬自至，如有控者。既騎而行，狐相語於途，曰：「今後先生於道途間，覺有細沙散落衣襟
上，便是吾輩從也。」語次入城，至巫家。巫見張生，笑逆曰：「貴人何忽降臨？」張曰：
「聞爾家狐子大靈應，果否？」巫正容曰：「若個蹀躞語，不宜貴人出得！何便言狐子？恐
吾家花姊不歡！」言未已，空中發半磚來，中巫臂，踉蹡欲跌。驚謂張曰：「官人何得拋擊
老身也？」張笑曰：「婆子盲也！幾曾見自己額顱破，冤誣袖手者？」巫錯愕不知所出。正
回惑間，又一石子落，中巫，顛蹶，穢泥亂墜，塗巫面如鬼。惟哀號乞命。張請恕之，乃
止。巫急起奔遁房中，闔戶不敢出。張呼與語曰：「爾狐如我狐否？」巫惟謝過。張招之，
且仰首望空中，戒勿傷巫，巫始惕惕而出。張笑諭之，乃還。
    自此獨行於途，覺塵沙淅淅然，則呼狐語，輒應不訛。虎狼暴客，恃以無恐。如是年
余，愈與莫逆。嘗問其甲子，殊不自記憶，但言：「見黃巢反，猶如昨日。」一夕共話，忽
牆頭蘇然作響，其聲甚厲。張異之，胡曰：「此必家兄。」張云：「何不邀來共坐？」曰：
「伊道頗淺，只好攫得兩頭雞啖，便了足耳。」張謂狐曰：「交情之好如吾兩人，可雲無
憾；終未一見顏色，大是恨事。」胡曰：「但得交好足矣，見面何為？」一日，置酒邀張，
且告別。問：「將何往？」曰：「弟陝中產，將歸去矣。君每以對面不覿為憾，今請一識數
載之交，他日可相認耳。」張四顧都無所見。胡曰：「君試開寢室門，則弟在焉。」張即推
扉一覷，則內有美少年，相視而笑。衣裳楚楚，眉目如畫，轉瞬之間，不復睹矣。張反身而
行，即有履聲藉藉隨其後，曰：「今日釋君憾矣。」張依戀不忍別。狐曰：「離合自有數，
何容介介。」乃以巨觥勸酒。飲至中夜，始以紗燭導張歸。明日往探，則空屋冷落而已。
    後道一先生為西州學使，張請如晉。因往視弟，願望頗奢。比歸，甚違初意，咨嗟馬
上，嗒喪若偶。忽一少年騎青驢，躡其後。張回顧，見裘馬甚麗，意亦騷雅，遂與閒話。少
年察張不豫，詰之。張告以故。少年亦為慰藉。同行里許，至歧路中，少年拱手而別，且
曰：「前途有一人，寄君故人一物，乞笑納之。」復欲詢之，馳馬遙去。張莫解所由。又二
三里許，見一蒼頭持小簏子，獻於馬前，曰：「胡四相公敬致先生。」張豁然頓悟。啟視，
則白鏹滿中。及顧蒼頭，不知所往。

念秧

    異史氏曰：人情鬼蜮，所在皆然；南北衝衢，其害尤烈。如強弓怒馬，御人於國門之外
者，夫人而知之矣。或有劙囊刺橐，攫貨於市，行人回首，財貨已空，此非鬼蜮之尤者耶？
乃又有萍水相逢，甘言如醴，其來也漸，其入也深。誤認傾蓋之交，遂罹喪資之禍。隨機設
阱，情狀不一；俗以其言辭浸潤，名曰「念秧」。今北途多有之，遭其害者尤眾。
    余鄉王子巽者，邑諸生。有族先生在都為旗籍太史，將往探訊。治裝北上，出濟南，行
數里，有一人跨黑衛馳與同行，時以閒語相引，王頗與問答。其人自言：「張姓。為棲霞
隸，被令公差赴都。」稱謂撝卑，祗奉慇勤，相從數十里，約以同宿。王在前則策蹇迫及，
在後則祗候道左。僕疑之，因厲色拒去，不使相從。張頗自慚，揮鞭遂去。既暮休於旅舍，
偶步門庭，則見張就外捨飲。方驚疑間，張望見王垂手拱立，謙若廝僕，稍稍問訊。王亦以
泛泛適相值，不為疑，然王僕終夜戒備之。雞既唱，張來呼與同行，僕咄絕之，乃去。朝暾
已上，王始就道。行半日許，前一人跨白衛，約四十許，衣帽整潔，垂首蹇分，盹寐欲墮。
或先或後，因循十餘里。王怪問：「夜何作，致迷頓乃爾？」其人聞之，猛然欠伸，言：
「青苑人，許姓，臨淄令高檠是我中表。家兄設帳於官署，我往探省，少獲饋貽。今夜旅
捨，誤同念秧者宿，驚惕不敢交睫，遂致白晝迷悶。」王故問：「念秧何說？」許曰：「君
客時少，未知險詐。今有匪類，以甘言誘行旅，夤緣與同休止，因而乘機騙賺。昨有葭莩
親，以此喪資斧。吾等皆宜警備。」王頷之。先是，臨淄宰與王有舊，曾入其幕，識其門
客，果有許姓，遂不復疑。因道寒溫，兼詢其兄況。許約暮共主人，王諾之。僕終疑其偽，
陰與主謀，遲留不進，相失，遂杳。
    翼日卓午，又遇一少年，年可十六七，騎健騾，冠服修整，貌甚都。同行久之，未交一
言。日既夕，少年忽曰：「前去曲律店不遠矣。」王微應之。少年因咨嗟欷歔，如不自勝。
王略致詰，少年歎曰：「僕江南金姓。三年膏火，冀博一第，不圖竟落孫山！家兄為部中主
政，遂載細小來，冀得排遣。生平不曾踐涉，撲面塵沙，使人薅惱。」因取紅巾拭面，歎吒
不已。聽其語，操南音，嬌婉若女子。王心好之，稍為慰藉。少年曰：「適先馳出，眷口久
望不來，何僕輩亦無至者？日已將暮，奈何！」遲留瞻望，行甚緩。王遂先驅，相去漸遠。
晚投旅邸，既入捨，則壁下一床，先有客解裝其上。王問主人，即有一人入，攜之而出，
曰：「但請安置，當即移他所。」王視之則許。王止與同捨，許遂止，因與坐談。少間，又
有攜裝入者，見王、許在捨，返身遽出，曰：「已有客在。」王審視，則途中少年也。王未
言，許急起曳留之，少年遂坐。許乃展問邦族，少年又以途中言為許告。俄頃，解囊出資，
堆累頗重，秤兩余付主人，囑治餚酒，以供夜話。二人爭勸止之，卒不聽。
    俄而酒炙並陳。筵間，少年論文甚風雅。王問江南闈題，少年悉告之。且自誦其承破，
及篇中得意之句。言已，意甚不平，共扼腕之。少年又以家口相失，夜無僕役，患不解牧
圉，王因命僕代攝莝豆，少年深感謝。居無何，忽蹴然曰：「生平蹇滯，出門亦無好況。昨
夜逆旅與惡人居，擲骰叫呼，聒耳沸心，使人不眠。」南音呼骰為兜，許不解，固問之，少
年手摹其狀。許乃笑，於囊中出色一枚，曰：「是此物否？」少年諾。許乃以色為令，相歡
飲。酒既闌，許請共擲，贏一東道主，王辭不解。許乃與少年相對呼盧，又陰囑王曰：「君
勿漏言。蠻公子頗充裕，年又雛，未必深解五木訣。我贏些須，明當奉屈耳。」二人乃入隔
捨。旋聞轟賭甚鬧，王潛窺之，見棲霞隸亦在其中。大疑，展衾自臥。又移時，眾共拉王
賭，王堅辭不解。許願代辨梟雉，王又不肯；遂強代王擲。少間，就榻報王曰：「汝贏幾籌
矣。」王睡夢應之。
    忽數人排闔而入，番語啁庶。首者言佟姓。為旗下邏捉賭者。時賭禁甚嚴，各大惶恐。
佟大聲嚇王，王亦以太史旗號相抵。佟怒解，與王敘同籍，笑請復博為戲。眾果復賭，佟亦
賭。王謂許曰：「勝負我不預聞。但願睡，無相混。」許不聽，仍往來報之。既散局，各計
籌馬，王負欠頗多，佟遂搜王裝橐取償。王憤起相爭。金捉王臂，陰告曰：「彼都匪人，其
情叵測。我輩乃文字交，無不相顧。適局中我贏得如干數，可相抵。此當取償許君者，今請
易之。便令許償佟，君償我。不過暫掩人耳目，過此仍以相還。終不然，以道義之交，遂實
取君償耶？」王故長厚，遂信之。少年出，以相易之謀告佟。乃對眾發王裝物，估入己橐，
佟乃轉索許、張而去。
    少年遂襆被來，與王連枕，衾褥皆精美。王亦招僕人臥榻上，各默然安枕。久之，少年
故作轉側，以下體暱就僕。僕移身避之，少年又近就之。膚著股際，滑膩如脂。僕心動，試
與狎，而少年慇勤甚至，衾息鳴動。王頗聞之，雖其駭怪，終不疑其有他也。昧爽，少年即
起，促與早行。且云：「君蹇疲殆，夜所寄物，前途請相授耳。」王尚無言，少年已加裝登
騎，王不得已從之。騾行駛，去漸遠，王料其前途相待，初不為意。因以夜間所聞問僕，僕
以實告。王始驚曰：「今被念秧者騙矣！焉有宦室名士，而毛遂於圉僕？」又轉念其談詞風
雅，非念秧所能，急追數十里，蹤跡殊杳。始悟張、許、佟皆其一黨，一局不行，又易一
局，務求其必入也。償債易裝，已伏一圖賴之機，設其攜裝之計不行，亦必執前說篡奪而
去。為數十金，委綴數百里，恐僕發其事，而以身交歡之，其術亦苦矣。
    後數年，又有吳生之事：
    邑有吳生字安仁，三十喪偶，獨宿空齋。有秀才來與談，遂相知悅。從一小奴，名鬼
頭，亦與吳僮報兒善。久而知其為狐。吳遠遊，必與俱，同室之中，人不能睹。吳客都中，
將旋里，聞王生遭念秧之禍，因戒僮警備。狐笑曰：「勿須，此行無不利。」
    至涿，一人繫馬坐煙肆，裘服齊楚。見吳過，亦起，超乘從之。漸與吳語，自言：「山
東黃姓，提堂戶部。將東歸，且喜同途不孤寂。」於是吳止亦止，每共食必代吳償值。吳陽
感而陰疑之。私以問狐，狐曰：「不妨。」吳意釋。
    及晚，同尋寓所，先有美少年坐其中。黃入，與拱手為禮，喜問少年：「何時離都？」
答云：「昨日。」黃遂拉與共寓，向吳曰：「此史郎，我中表弟，亦文士，可佐君子談騷
雅，夜話當不寥落。」乃出金資，治具共飲。少年風流蘊藉，遂與吳大相愛悅，飲間，輒目
示吳作觴弊，罰黃，強使釂，鼓掌作笑。吳益悅之。既而更與黃謀賭博，共牽吳，遂各出橐
金為質。狐囑報兒暗鎖板扉，囑曰：「倘聞人喧，但寐無嘩。」吳諾。吳每擲，小注則輸，
大注則贏。更余，計得二百金。史、黃錯橐垂罄，議質其馬。
    忽聞撾門聲甚厲，吳急起，投色於火，蒙被假臥。久之，聞主人覓鑰不得，破扃啟關，
有數人洶洶入，搜捉博者。史、黃並言無有。一人竟捋吳被，指為賭者，吳叱咄之。數人強
檢吳裝。方不能與之撐拒，忽聞門外輿馬呵殿聲。吳急出鳴呼，眾始懼，曳之入，但求無
聲。吳乃從容苞苴付主人。鹵簿既遠，眾乃出門去。
    黃與史共作驚喜狀，取次覽寢，黃命史與吳同榻。吳以腰橐置枕頭，方伸被而睡。無
何，史啟吳衾，裸體入懷，小語曰：「愛兄磊落，願從交好。」吳心知其詐，然計亦良得，
遂相偎抱。史極力周奉，不料吳固偉男，大為鑿枘，顰呻殆不可任，竊竊哀免。吳固求訖
事。手捫之，血流漂杵矣。乃釋令歸。及明，史憊不能起，託言暴病，請吳、黃先發。吳臨
別，贈金為藥餌之費。途中語狐，乃知夜來鹵簿，皆狐所為。黃於途，益諂事吳。暮復同
捨，斗室甚隘，僅容一榻，頗暖潔，吳以為狹。黃曰：「此臥兩人則隘，君自臥則寬，何
妨？」食已徑去。吳亦喜獨宿可接狐友，坐良久，狐不至。倏聞壁上小扉，有指彈之聲。吳
拔關探視，一少女艷妝遽入，自扃門戶，向吳展笑，佳麗如仙。吳喜致研詰，則主人之子婦
也。遂與狎，大相愛悅。女忽潸然泣下。吳驚問之，女曰：「不敢隱匿，妾實主人遣以餌君
者。曩時入室，即被掩執，不知今宵，何久不至？」又嗚咽曰：「妾良家女，情所不甘。今
已傾心於君，乞垂拔救！」吳聞駭懼，計無所出，但遣速去，女惟俯首泣。
    忽聞黃與主人捶闔鼎沸，但聞黃曰：「我一路祇奉，謂汝為人，何遂誘我弟室！」吳
懼，逼女令去。聞壁扉外亦有騰擊聲。吳倉卒汗流如沈，女亦伏泣。又聞有人勸止主人，主
人不聽，推門愈急。勸者曰：「請問主人，意將何為？如欲殺耶，有我等客數輩，必不坐視
凶暴。如兩人中有一逃者，抵罪安所辭？如欲質之公庭耶，帷薄不修，適以取辱。且爾宿行
旅，明明陷詐，安保女子無異言？」主人張目不能語。吳聞竊感佩，而不知何人。初，肆門
將閉，即有秀才共一僕來，就外捨宿。攜有香醞，遍酌同捨，勸黃及主人尤殷。兩人辭欲
起，秀才牽裾，苦不令去。後乘間得遁，操杖奔吳所。秀才聞喧，始入勸解。吳伏窗窺之，
則狐友也，心竊喜。又見主人意稍奪，乃大言以恐之。又謂女子：「何默不一言？」女啼
曰：「恨不如人，為人驅役賤務！」主人聞之，面如死灰。秀才叱罵曰：「爾輩禽獸之情，
亦已畢露。此客子所共憤者！」黃及主人皆釋刀杖，長跪而請。吳亦啟戶出，頓大怒詈，秀
才又勸止吳，兩始和解。
    女子又啼，寧死不歸。內奔出嫗婢，捽女令入。女子臥地，哭益哀。秀才勸重價貨吳
生，主人俯首曰：「作老娘三十年，今日倒繃孩兒，亦復何說。」遂依秀才言。吳固不肯破
重資，秀才調停主客間，議定五十金。人財交付後，晨鐘已動，乃共促裝，載女子以行。女
未經鞍馬，馳驅頗殆。午間稍息憩，將行，喚報兒，不知所往。日已夕，尚無蹤響，頗懷疑
訝，遂以問狐。狐曰：「無憂，將自至矣。」星月已出，報兒始至。吳詰之，報兒笑曰：
「公子以五十金肥奸傖，竊所不平。適與鬼頭計，反身索得。」遂以金置几上。吳驚問其
故，蓋鬼頭知女止一兄，遠出十餘年不返，遂幻化作其兄狀，使報兒冒弟行，入門索姊妹。
主人惶恐，詭托病殂。二僮欲質官，主人益懼，啖之以金，漸增至四十，二僮乃行。報兒具
述其狀，吳即賜之。
    吳歸，琴瑟綦篤。家益富。細詰女子，曩美少年即其夫，蓋史即金也。襲一槲綢帔，雲
是得之山東王姓者。蓋其黨羽甚眾，逆旅主人，皆其一類。何意吳生所遇，即王子巽連天呼
苦之人，不亦快哉！旨哉古言：「騎者善墮。」

蛙曲

    王子巽言：在都時，曾見一人作劇於市，攜木盒作格，凡十有二孔，每孔伏蛙。以細杖
敲其首，輒哇然作鳴。或與金錢，則亂擊蛙頂，如拊雲鑼之樂，宮商詞曲，了了可辨。

鼠戲

    一人在長安市上賣鼠戲，背負一囊，中蓄小鼠十餘頭。每於稠人中，出小木架置肩上，
儼如戲樓狀。乃拍鼓板，唱古雜劇。歌聲甫動，則有鼠自囊中出，蒙假面，被小裝服，自背
登樓，人立而舞。男女悲歡，悉合劇中關目。

泥書生

    羅村有陳代者少蠢陋，娶妻某氏頗麗。自以婿不如人，鬱鬱不得志。然貞潔，婆媳亦相
安。一夕獨宿，忽聞風動扉開，一書生入，脫衣巾，就婦共寢。婦駭懼，苦拒，而肌膚頓
軟，聽其狎褻而去。自是夜無虛夕。月餘，形容枯瘁，母怪問之，初慚怍不欲言，固問，始
以情告。母駭曰：「此妖也！」百術禁咒，終不能絕。乃使陳代伏匿室中，操杖以伺。夜分
書生復來，置冠几上，又脫袍服，搭椸架上。才欲登榻，忽驚曰：「咄咄！有生人氣！」急
復披衣。代暗中暴起，擊中腰脅，塔然作聲。四壁張顧，書生已杳。束薪爇照，泥衣一片墮
地上，案頭泥巾猶存。

土地夫人

    窵橋王炳者出村，見土地祠中出一美人，顧盼甚殷。試挑之，歡然樂受。狎暱無所，遂
期夜奔，炳因告以居址。至夜果至，極相悅愛。問其姓名，固不以告。由此往來不絕。時炳
與妻共榻，美人亦必來與交，妻亦不覺其有人。炳訝問之。美人曰：「我土地夫人也。」炳
大駭，亟欲絕之，而百計不能阻。因循半載，病憊不起。美人來更頻，家人都見之。未幾，
炳果卒。美人猶日一至，炳妻叱之曰：「淫鬼不自羞！人已死矣，復來何為？」美人遂去，
不返。
    土地雖小亦神也，豈有任婦自奔者？不知何物淫昏，遂使千古下謂此村有污賤不謹之神。冤哉！

寒月芙蕖

    濟南道人者，不知何許人，亦不詳其姓氏。冬夏著一單帢衣，系黃絛，無褲襦。每用半
梳梳發，即以齒銜髻，如冠狀。日赤腳行市上；夜臥街頭，離身數尺外，冰雪盡熔。初來，
輒對人作幻劇，市人爭貽之。有井曲無賴子，遺以酒，求傳其術，不許。遇道人浴於河津，
驟抱其衣以脅之，道人揖曰：「請以賜還，當不吝術。」無賴者恐其紿，固不肯釋。道人
曰：「果不相授耶？」曰：「然。」道人默不與語，俄見黃綈化為蛇，圍可數握，繞其身六
七匝，怒目昂首，吐舌相向，某大愕，長跪，色青氣促，惟言乞命。道人乃竟取絛。絛竟非
蛇；另有一蛇，蜿蜒入城去。由是道人之名益著。
    縉紳家聞其異，招與游，從此往來鄉先生門。司、道俱耳其名，每宴集，必以道人從。
一日，道人請於水面亭報諸憲之飲。至期，各於案頭得道人速帖，亦不知所由至。諸官赴宴
所，道人傴僂出迎。既入，則空亭寂然，几榻未設，或疑其妄。道人啟官宰曰：「貧道無僮
僕，煩借諸扈從，少代奔走。」官共諾之。道人於壁上繪雙扉，以手撾之。內有應門者，振
管而啟。共趨覘望，則見憧憧者往來於中，屏幔床幾，亦復都有。即有人一一傳送門外，道
人命吏胥輩接列亭中，且囑勿與內人交語。兩相授受，惟顧而笑。頃刻，陳設滿亭，窮極奢
麗。既而旨酒散馥，熱炙騰熏，皆自壁中傳遞而出，座客無不駭異。亭故背湖水，每六月
時，荷花數十頃，一望無際。宴時方凌冬，窗外茫茫，惟有煙綠。一官偶歎曰：「此日佳
集，可惜無蓮花點綴！」眾俱唯唯。少頃，一青衣吏奔白：「荷葉滿塘矣！」一座皆驚。推
窗眺矚，果見彌望菁蔥，間以菡萏。轉瞬間，萬枝千朵，一齊都開，朔風吹面，荷香沁腦。
群以為異。遣吏人盪舟採蓮，遙見吏人入花深處，少間返棹，素手來見。官詰之，吏曰：
「小人乘舟去，見花在遠際，漸至北岸，又轉遙遙在南蕩中。」道人笑曰：「此幻夢之空花
耳。」無何，酒闌，荷亦凋謝，北風驟起，摧折荷蓋，無復存矣。濟東觀察公甚悅之，攜歸
署，日與狎玩。一日公與客飲。公故有傳家美醞，每以一斗為率，不肯供浪飲。是日客飲而
甘之，固索傾釀，公堅以既盡為辭。道人笑謂客曰：「君必欲滿老饕，索之貧道而可。」客
請之。道人以壺入袖中，少刻出，遍斟座上，與公所藏無異。盡歡而罷。公疑，入視酒瓻，
封固宛然，瓶已罄矣。心竊愧怒，執以為妖，杖之。杖才加，公覺股暴痛，再加，臀肉慾
裂。道人雖聲嘶階下，觀察已血殷座上。乃止不笞，遂令去。道人遂離濟，不知所往。後有
人遇於金陵，衣裝如故，問之，笑不語。

酒狂

    繆永定，江西拔貢生，素酗於酒，戚黨多畏避之。偶適族叔家，與客滑稽諧謔，遂共酣
飲。繆醉，使酒罵座，忤客；客怒，一座大嘩。叔為排解，繆為左袒客，益遷怒叔。叔無
計，奔告其家。家人來，扶挾以歸。才置床上，四肢盡厥，撫之，奄然氣絕。
    繆見有皂帽人縶已去。移時至一府署，縹碧為瓦，世間無其壯麗。至墀下，似欲伺見官
宰，自思無罪，當是客訟鬥毆。回顧皂帽人，怒目如牛，又不敢問。忽堂上一吏宣言，使訟
獄者翼日早候，於是堂下人紛紛散去。繆亦隨皂帽人出，更無歸著，縮首立肆簷下。皂帽人
怒曰：「顛酒無賴子！日將暮，各去尋眠食，爾欲何往？」繆戰慄曰：「我且不知何事，並
未告家人，故毫無資斧，庸將焉歸？」皂帽人曰：「顛酒賊！若酤自啖，便有用度！再支
吾，老拳碎顛骨子！」繆垂首不敢聲。忽一人自戶內出，見繆，詫異曰：「爾何來？」繆視
之，則其母舅。舅賈氏，死已數載。繆見之，始悟已死，心益悲懼，向舅涕零曰：「阿舅救
我！」賈顧皂帽人曰：「東靈非他，屈臨寒舍。」二人乃入。賈重揖皂帽人，且囑青眼。俄
頃出酒食，團坐相飲。賈問：「捨甥何事，遂煩勾致？」皂帽人曰：「大王駕詣浮羅君，遇
令甥醉詈，使我捉得來。」賈問：「見王未？」曰：「浮羅君會花子案，駕未歸。」又問：
「阿甥將得何罪？」答曰：「未可知也。然大王頗怒此等人。」繆在側，聞二人言，觳觫汗
下，杯箸不能舉。無何，皂帽人起，謝曰：「叨盛酌，已經醉矣。即以令甥相付託，駕歸，
再容登訪。」乃去。賈謂繆曰：「甥別無兄弟，父母愛如掌上珠，常不忍一訶。十六七歲，
每三杯後，喃喃尋人疵，小不合，輒撾門裸罵，猶謂齒稚。不意別十餘年，甥了不長進。今
且奈何！」繆伏地哭，懊悔無及。賈曳之曰：「舅在此業酤，頗有小聲望，必合極力。適飲
者乃東靈使者，舅常飲之酒，與舅頗相善。大王日萬幾，亦未必便能記憶。我委曲與言，浼
以私意釋甥去，或可允從。」又轉念曰：「此事擔負頗重，非十萬不能了也。」繆謝諾，即
就舅氏宿。次日，皂帽人早來覘望。賈請間。語移時，來謂繆曰：「諧矣。少頃，即復來。
我先罄所有用壓契，余待甥歸從容湊致之。」繆喜曰：「共得幾何？」曰：「十萬。」曰：
「甥何處得如許？」賈曰：「只金幣錢紙百提，足矣。」繆喜曰：「此易辦耳。」待將停
午，皂帽人不至。
    繆欲出市上少游矚，賈囑勿遠蕩，諾而出。見街裡貿販，一如人間。至一所，棘垣峻
絕，似是囹圄。對門一酒肆，往來頗夥。肆外一帶長溪，黑潦湧動，深不見底。方佇足窺
探，聞肆內一人呼曰：「繆君何來？」繆急視之，則鄰村翁生，乃十年前文字交。趨出握
手，歡若平生。即就肆內小酌，各道契闊。繆慶幸中，又逢故知，傾懷盡釂。大醉，頓忘其
死，舊態復作，漸絮絮瑕疵翁。翁曰：「數年不見，君猶爾耶？」繆素厭人道其酒德，聞言
益憤。擊桌大罵。翁睨之，拂袖竟出。繆又追至溪頭，捋翁帽，翁怒曰：「此真妄人！」乃
推繆顛墮溪中。溪水殊不甚深，而水中利刃如麻，刺脅穿脛，堅難搖動，痛徹骨腦。黑水雜
溲穢，隨吸入喉，更不可耐。岸上人觀笑如堵，絕不一為援手。
    時方危急，賈忽至，望見大驚，提攜以歸，曰：「爾不可為也！死猶弗悟，不足復為
人！請仍從東靈受斧鑕。」繆大懼，泣拜知罪。賈乃曰：「適東靈至，候汝立券，汝乃飲蕩
不歸，渠迫不能待。我已立券，付千緡令去，余以旬盡為期。子歸，宜急措置，夜於村外曠
莽中，呼舅名焚之，此案可結也。」繆悉如命，乃促之行，送之郊外，又囑曰：「必勿食
言，累我無益。」乃示途令歸。
    時繆已僵臥三日，家人謂其醉死，而鼻息隱隱如懸絲。是日蘇，大嘔，嘔出黑沈數鬥，
臭不可聞。吐已，汗濕裀褥，氣味熏騰，與吐物無異，身始涼爽。告家人以異。旋覺刺處痛
腫，隔夜成瘡，猶幸不大潰腐。十日漸能杖行。家人共乞償冥負，繆計所費，非數金不能
辦，頗生吝惜，曰：「曩或醉鄉之幻境耳。縱其不然，伊以私釋我，何敢復使冥王知？」家
人勸之，不聽。然心惕惕然，不敢復縱飲。裡黨鹹喜其進德，稍稍與共酌。年餘，冥報漸
忘，志漸肆，故狀漸萌。一日飲於子姓之家，又罵座，主人擯斥出，闔戶徑去。繆噪逾時，
其子方知，扶持歸家。入室，面壁長跪，自投無數，曰：「便償爾負！便償爾負！」言已僕
地，視之氣已絕矣。


