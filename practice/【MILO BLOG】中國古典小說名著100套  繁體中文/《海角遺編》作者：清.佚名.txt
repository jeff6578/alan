海角遺編
又名《七峰遺編》清 佚名著
 
序
第一回　吳總兵泛舟巡海　譚糧道設鼓防江
第二回　鎮江閘胡馬雲屯　板子畿水師瓦解
第三回　賢太史見危改節　劣知縣聞變掛冠
第四回　鄭總鎮兵潰逃閩海　劉操台師歸收福山
第五回　正軍法高復振得志　打兵丁顧二蠻喪身
第六回　耀鄉邦胡龍光做官　速軍行徐觀海獻策
第七回　三千兵駁淺過常熟　十八騎天助取姑蘇
第八回　劉誠意喪師走太湖　胡來貢收糧避常熟
第九回　納土地縣丞謁安撫　封港門參將聚鄉兵
第十回　蕭參將貪利殺差官　荊監軍報仇連劇盜
第十一回　奮衝鋒方百長剖腹　誤放炮蕭振寰失機
第十二回　毛景龍因船空喪命　曹虞峰為戚幾傷生
第十三回　願留發宋孝廉倡義　不拜牌陳主簿遭殃
第十四回　推盟主嚴子張握兵　搜奸細蕭世忠脫網
第十五回　為剃髮激反姑蘇郡　詐拈香襲殺八大王
第十六回　屯府學土撫台固守　撞齊門魯游擊陣亡
第十七回　李固山蟠門外大捷　劉花馬江陰縣用兵
第十八回　金秀才起義援江陰　嚴兵部定計襲吳郡
第十九回　福山兵奮請從戎　義陽師飛檄合勢
第二十回　陷忠良子求構釁　聽讒口海上發兵
第二十一回　李家橋嚴進士受縛　慧日寺胡泥水張威
第二十二回　犯眾怒孟立殞槍尖　跳營頭陸三死刀下
第二十三回　行賑恤結歡腐儒　托助餉搜括富戶
第二十四回　救保障萬姓號冤　行間諜賢紳脫難
第二十五回　受冤歸百姓拈香　講和議鄉紳設宴
第二十六回　授火器時敏失機　燒西莊子張出戰
第二十七回　何練兵南社壇交鋒　杜典史通河橋拒敵
第二十八回　胡龍光火燒東倉巷　大清兵銃打九萬圩
第二十九回　搶頭刀金老薑應數　強出頭馮長子遭擒
第三十回　丁景素力救北門民　褚德卿義釋鄒氏僕
第三十一回　胡來貢匹馬奔福山　時子求孤舟走塘墅
第三十二回　戰城中壯士橫屍　避相府秀才喋血
第三十三回　冒風雨泥塗士女　遭屠戮血染街衢
第三十四回　秦君台闔門死難　夏德璉三代生全
第三十五回　綁旗竿陳汝揚慘死　抬板門周秋卿得生
第三十六回　吳雲甫半載方回籍　翁浣思萬里得還鄉
第三十七回　各鄉鎮義兵嘯聚　七星橋時敏伏辜
第三十八回　歸氏堡李教頭焚身　謝家橋劉大癡殞命
第三十九回　何羽君率眾圍常熟　佟固山滿載返平江
第四十回　滅時營誤戮鄉兵長　退雄兵巧射吃煙胡
第四十一回　殘骨肉車焚瞎眼弟　梟首級繩絡光頭僧
第四十二回　嚴子張調兵收凌四　黃思竹定計剪張三
第四十三回　肆搶掠周伯襄忍氣　報冤仇蘇君望吃虧
第四十四回　洪知縣練塘村被困　顧秀才北水門耀兵
第四十五回　燒縣堂公安取火藥　投吳郡伯韜領號旗
第四十六回　獻密計三路下琴川　恃梟勇百人坐察院
第四十七回　嚴子張兵交華蕩　畢九龍師潰山北
第四十八回　批黃旗洪父母止殺　給告示陳監軍安民
第四十九回　援常熟舟師布海　破江陰火炮連天
第五十回　脫險厄季生出火宅　顯果報姜六入空門
第五十一回　徐子春穿紅被難　畢輝揚赤體脫身
第五十二回　三軍眾冒雨打糧　兩塘民棄家逃命
第五十三回　棄榮華挈家歸故里　遭擄掠冒死贖親兒
第五十四回　周穿珠救途人得報　鄒彥之善歌曲保身
第五十五回　換營裝小帽稱得勝　改服式人頭戴狗皮
第五十六回　漏軍情因妾傷性命　傳密諭為富碎傢俬
第五十七回　看光頸左泉婿受戮　捉剃頭良才子遭誅
第五十八回　屯萬福燒廬疑敵　破三營斬首獻功
第五十九回　何總兵揚帆泛海　曹大廳鼓棹擒敵
第六十回　土撫台恩招離叛　楊總鎮威震海洋

 
序
 
　　此編只記常熟福山自四月至九月半載實事，皆據見聞最著者敷衍成回，其餘鄰縣並各鄉鎮異變頗多，然只得之傳聞者，僅僅記述，不敢多贅。後之考國史者，不過曰：「某月破常熟，某月定福山。」 其間人事反覆，禍亂相尋，豈能悉數而論列之哉！故雖事或無關國計，或不遺重輕者，皆具載之，以彷彿於野史稗官之遺意雲耳。時大清順治戊子夏月，七峰樵道人書於朱涇佛堂之書屋事跡根由。

 
 
第一回　吳總兵泛舟巡海　譚糧道設鼓防江
 
　　清國興師伐大明，封疆職守任非輕。將軍盡瘁巡江海，一木難支廈屋傾。

　　北朝牧馬下江東，白面書生耀武功。擂鼓揚旗動地震，懸燈植木徹天紅。豈無壯士思擒敵，亦有奇材想效忠。何事朝廷行賄賂，仁賢不信國先空。

　　歲次乙酉春間，明朝江南，年號還是弘光元年。至夏四月廿一日，有吳淞總兵吳升嘉諱之葵者，率舟師巡海，駐營福山大慈寺。是時傳聞，湖廣反了總兵左良玉，已過九江、安慶；北朝又遣兵南下，山東、淮上皆已破裂，總兵吳之葵統領戰船，沿江巡視後，之葵與黃蜚同入太湖，兵敗被執，不屈死節。

　　廿三日，有糧儲道譚兼理蘇松兵備事，亦出巡到福山，駐大慈寺。時軍情孔亟塘報言清兵直搗揚州，沿江一帶萬分緊急，糧道與總兵商議，下令沿江十里一屯，一里一隊，半里設鼓一面，百步植1木一根，晝則揚旗，夜則張燈，江南岸上勢若長蛇，金鼓相望。一時鼓無措置，俱著僧道備辦，由是庵堂寺院為之一空，竟何益哉。後聞糧道駐江陰，聞清兵渡江遁去。

 
 
第二回　鎮江閘胡馬雲屯　板子畿水師瓦解
 
　　鐵甕城高，金山渡闊，長江天塹悠悠。高侯遇害，史老盡忠，清人已入揚州，地慘天愁。見人披甲冑，馬驟驊騮，投鞭欲斷流，又咆哮進據瓜州。賴鄭帥威靈，閩中精銳，巍然南岸停舟。寧知敵計狡，趁火光暗渡貔貅。鄭師不戰自亂，崩潰勢難留。歎南國中興從此全休。

　　《長相思》

　　左帥西來，清兵南下，金陵半壁如絲。奸臣誤國，藩鎮反分移。可惜靖南殞首，一霎時，散盡熊羆。想今朝，風流江左，新亭淚有誰。後庭玉樹，惟日事花酒，如醉如癡。待長戈指闕，放馬奔馳。空說中興大業，千載後，猶被人嗤。金山上，如麻銃炮，到處悉平夷。

　　《滿庭芳》

　　高侯遇害二劉降，義勇孤軍獨激昂。鐵馬飛騰真鐵漢，金丸服蟒備金湯。丹心映日忠臣史，俠節凌霜虎將黃。箕尾高騎歸碧落，大明末造植綱常。

　　《吊黃靖南》

　　五月初，旬塘報言揚州已破，史閣部陣歿，清兵臨瓜埠，鎮江只有客將鄭采守禦。鄭曰：「陸地衝殺非我所長，截之江中此我事也。」清兵列陣於半江，發大炮直打到北岸，於是百姓家家戶戶拈香頂祝，望其死守。至初八夜月黑，忽然北岸火光無數，只道敵人出軍嚴兵對壘，孰知卻從上流乘黑而渡，反從背後陸地上發喊殺起，鄭采即開船遁走，軍資器械喪失殆盡。次日，清師據鎮江城，而長江之險無可控遏矣。

　　板子畿在太平府時，左兵東向，閣臣馬士英檄六鎮以拒之。六鎮者黃得功、劉良佐、水師劉孔照、黃蜚、王炳卿、鄭鴻逵也。故淮揚一帶空虛，清師得以直入。既而清兵初九日渡鎮江，十一日進逼南京，弘光皇帝潛奔靖南侯黃得功營，劉良佐降於清朝，騙得功伏毒箭射傷之。劉孔照、黃蜚、王炳卿、鄭鴻逵之師，星散瓦解。得功見勢孤，對部下大喊一聲，眾將官方畏其虎威，伏倒在地，得功忽已抽刀自刎，因此部曲各散，弘光隨被擄去矣。其水師四大營，總之不敢登陸，順流至鎮江，被清兵設銃金山，打得七零八落，蔽江而下。

 
 
第三回　賢太史見危改節　劣知縣聞變掛冠
 
　　科目探花及第，才名江左人龍。詩書萬卷貫心胸，表表東林推重。南北兩朝元老，清明二代詞宗，貪圖富貴興偏濃，遺臭萬年何用。

　　《西江月》

　　胡騎乘虛破竹下，弘光郡縣如崩瓦。守城殉難並無人，義士忠臣皆是假。

　　賢太史，翰林錢謙益也，少掇巍科，東林人望，弘光朝官禮部侍郎。清兵至，不聽夫人柳氏言，希冀作清朝宰相，翻然改節，投降豫王軍前。裡人改其門聯曰：「南北兩朝元老，清明二代詞臣。」

　　本縣知縣曹元芳，嘉興人，五月中旬聞南京失守，皇帝出狩，乘夜令妻子先出城，次早託言謁上司到府，飄然而去。郡中知府各廳一夜逃空。聞南京百川橋下一乞兒吟詩曰：「三百年來養士朝，如何文武盡皆逃。綱常留在卑田院，乞丐羞存命一條。」竟赴水而死。嗚呼，食其祿者不避其難。生平所讀何書，所講何事，身作縉紳先生大人，何面目對此乞兒哉。

 
 
第四回　鄭總鎮兵潰逃閩海　劉操台師歸收福山
 
　　清師破竹壓江頭，南國中興事可羞。

　　無數舟檣浮海遁，土崩瓦解萬民愁。

　　誠意元勳啟後昆，中興敕鎮太平營。

　　楚師東下軍威挫，胡馬南馳國勢傾。

　　舟發近依江滸岸，帆飛遙指福山城。

　　黎元久未知金革，從此三吳悉受兵。

　　自五月十七日起，江中炮聲不絕。舟師蔽江而下，亦有收港登陸者，云：系板子畿打仗。水師王炳卿部下多浙江人，鄭總兵部下多福建人，悉以紅布裹頭，望之如火。而鄭兵尤多，其慣戰水兵，號曰「黑鬼」，深識水性，能出沒波濤者，然皆被清朝列銃金山兩岸打傷，茫茫思逃性命，而鄭帥素無守江南之志，逕由大江入海歸福建矣。

　　文武操江劉孔照，誠意伯苗裔也。五月廿三日奉太夫人並家眷，總兵一十三員，及太平營、伏波營、火攻營、後勁營殘兵三千，由福山塘取道，思進據蘇州。此塘長亙三十六里，正值小汛，舟至謝家橋，擱淺不行。自上墅橋至陳家橋，首尾相銜，雖是正兵三千，那各船俱有老小及趁船親識，通共何止數千人。地方從來未見如此兵眾，莫不駭然。

 
 
第五回　正軍法高復振得志　打兵丁顧二蠻喪身
 
　　從來騷擾是兵丁，雞犬何由得不驚。

　　復振偶然小得意，誤教蠢子喪殘生。

　　鼎沸中原起戰攻，兵丁騷擾四方同。

　　邊疆遇敵神魂喪，內地欺民氣概雄。

　　馬過村坊人競竄，舟經驛路室俱空。

　　可憐老幼填溝壑，安得王師救困窮。

　　操江座船二十四日擱在謝家橋下，有火攻營兵數人，走到朱涇內高復振家捉雞鴨，被地方喊起，連雞鴨並兵解來。操江親審，掠民雞犬捆打四十棍，穿箭游營，即出示禁緝，一軍肅然。復振即高二面稟操江，他贏了官師豈不得意。到第二日，便是百姓欺兵丁了。

　　有孟河鎮總兵胡來貢標下耆民王姓者，原系福山人。他有田土，與附居沙民顧姓者交關，跟隨兩人到門拜望索帖。那顧二原是極健訟的，見他仗兵勢貼價，便發聲喊，村中趕出十來個後生，把三個兵丁打得稀爛，也捉些雞鴨綁來，上墅橋下稟操江。操江審出田土交關，已非搶掠之比，且又是心腹將的兵丁，竟發到胡總兵營來。此時胡總兵坐在雙忠廟，標下官員俱弓上弦、刀出鞘，張起威來。先把王耆民責以擅離隊伍，打了二十棍，隨將顧二蠻一捆，兩腿各打七十棍，死於杖下。此雖顧二自取，然罪不至死，而竟置之死地也。是故縱兵丁之漸，後在本縣做出許多蹊蹺的事，即此就見其一斑矣。

 
 
第六回　耀鄉邦胡龍光做官　速軍行徐觀海獻策
 
　　當年衛霍起人奴，此是人間大丈夫。

　　來貢但知誇晝錦，安能投袂奮雄圖。

　　統領三軍仗舳艫，河游水淺莫前趨。

　　若非詢及芻蕘計，指日何由達具區。

　　胡龍光諱來貢，本縣五渠村人。父為泥水匠，妻系瞿仲湖家婢。幼時也習泥水，因識幾個字，遂棄本業，到縣中署印丁同知案前作一糧書。生得身長六尺五寸，膂力雄健，狀貌魁梧。後因遼東大亂招兵，來貢家中一貧如洗，竟棄妻子與丈母，飄然到廣寧應募，親鄰並無人曉得。至崇禎十六年冬，忽帶轎馬僕從歸，尋親戚故人，此時丈母已終於丁景素家。來貢領妻子典屋，在小東門外教場後居住。據雲初到關外，在某營做書手，今已積功升授欽依都司，近因闖賊大亂，家中久無音信，特討一南差來此。捻指十八年三月，北京淪陷，弘光五月登極，召募精勇，來貢又想出門，遂捐資揭債，招聚素熟海道亡命百餘人，戰船器械，投劉操江標下。操江見他人材出眾，抑且久在邊方，諳練軍情，漸任作心腹。不滿一年，提拔做孟河鎮總兵官。

　　徐觀海，江陰人，太平營總兵。南京既破，觀海勸操台死守太平府，操江不從，遂隨軍順流而下，議守蘇州。觀海要收黃連港，胡龍光勸收福山港，操江以常熟地近蘇州，聽了來貢之言。誰知正值久旱，潮又小，泛不通；又聞大清已破常州府，操江要往蘇州，急如星火，耐舟膠莫可如何。此時兵臨入境，凡經過橋樑，俱已拆斷，兩塘往來居民都是涉水。有坊濱曹氏號振源者，鄉里人不曉軍中法度，廿五日早起，天未明，竟去涉水，被船上巡兵大喝一聲，一箭正中小腹，抬回身死。地方見一日連喪二人，甚是驚惶，巴不得這些兵船一時飛去，方得寧靜。裡中褚德卿是龍江關水師總兵，褚玉林同族，陳振之、何羽君俱是交契，因與徐觀海相識，德卿先與親戚某定計，廿六日約徐觀海步行到北水門相度水路，進說道：「若待初三潮汛，斷誤大事，宜喚地方小船先駁船上什物家小，則大船空，人力易挽，不過數里，前至城濠水深，郡中連夜可達。」觀海大喜，是晚密稟操江，依計而行矣。

 
 
第七回　三千兵駁淺過常熟　十八騎天助取姑蘇
 
　　擱淺逢人指示明，艨艟巨艦一時輕。

　　向來枉費推移力，此日中流自在行。

　　操江急欲據姑蘇，無奈清兵倍道趨。十八驍騎蜂擁至，三千甲士空踟躕。舟行恰逢風不利，炮發又遇雨沾濡。天教明室不再復，土崩瓦解在須臾。

　　廿七日，操江特差四川人上官總兵及徐觀海，拉裡中同往喚船，先商議方略，著兵丁暗暗把截各站水口，然後到埠頭家，並不擾民，照價給發現銀，立刻雇得小船二百餘隻，一日一夜，把大船上什物家小搬完。廿九日早晨，泊舟南門外取齊，連夜進發，次日是六月初一，午牌方到蘇州。

　　聞清兵已屯滸墅關，即刻將到，料勢不可為，急催船由閶門望胥門而行。

　　恰好一隊清兵，為頭只有十八騎，如風似火，從楓橋橫截追來。船上所恃惟銃，較其來近，正要發時，也是天數，風色又不順，正下著一陣大雨，藥線俱濕，炮不得發，岸上箭似飛蝗，船上雖有弓箭，已著了忙，就有好漢，不比平地可以立住腳頭，須臾，旗鼓中軍顧三爺、伏波營總兵沈俱用鐵鞭四十餘斤者，幾籌好漢，俱中箭而死矣。

 
 
第八回　劉誠意喪師走太湖　胡來貢收糧避常熟
 
　　胡騎南征豈易當，操江猝遇眾倉忙。

　　姑蘇淪敵千秋恨，猛將衝鋒一瞬亡。

　　昔日張王爭國地，今朝朱氏敗軍場。

　　潰圍急急揚帆遁，萬頃澄湖帶慘傷。

　　聞說軍亡心膽寒，龍光忠義總無干。

　　白糧盡數歸囊橐，斂跡舟中飽且安。

　　操江此時見勢不好，急領本部精兵拚命奪路而走，兵眾水淹、箭下死者何止三四百人。其餘將士趕不上者，隨即星散，趕得上者不滿千人，下太湖而去。後五六年間，聞其只穿布褶氈帽，步行經常熟、福山，裡人猶有識之者。

　　胡來貢部下獨不損一人。先是廿八日操江因他是本縣人，命統本部兵三百，催取縣中未解白糧軍前聽用。故來貢初一日，還在南門外鏈墩濱口泊船，初二至初三日，聞兵敗消息，也不等白糧足數，領兵退屯徐六涇，又退屯崇明縣，而蘇州已為清朝有矣。

 
 
第九回　納土地縣丞謁安撫　封港門參將聚鄉兵
 
　　納土歸清馬縣丞，郊迎安撫望高昇。

　　草間泣拜虛含淚，空負嚴疆作股肱。

　　國變人離勢已孤，世忠乘亂奮雄圖。

　　保民靖難謀猷壯，未必真將社稷扶。

　　安撫姓周，滸墅關布衣，南京投降有功，署為安撫。時常熟曹知縣既去，留馬縣丞、杜典史二人在衙，也不理事。馬縣丞潛遣人到郡，撫台竟差周安撫來受降。馬縣丞出郭迎接，拜謁流涕，因繳通縣冊籍，杜典史不從，自領妻小投城外鄉村潛躲。安撫出示安民，口許回郡薦馬縣丞實授本縣正堂，縣中人情洶洶，安撫亦不敢留停，隨帶馬縣丞回郡去訖。

　　蕭世忠號振寰，福山營參將也。當下見安撫不去招他，心中疑惑，欲挺身往郡投降，又恐中軍芮觀及水陸兩營不服，適百姓連名具稟，大約求他保護地方，禁緝海船收港登岸，恐變生不測。若官兵寡少，願各團練鄉兵助威。

　　世忠大喜，即挨門造冊，整頓槍刀，五日之間，計得鄉兵五千餘人。官兵大約千人，共六千餘人，虛號一萬，軍聲大震，港門把住不通矣。

 
 
第十回　蕭參將貪利殺差官　荊監軍報仇連劇盜
 
　　海上差官奉命來，振寰貪利重疑猜。

　　一朝恃眾殺無罪，從此江城釀禍胎。

　　劇盜威名教顧容，監軍特用作前鋒。

　　慢思內地圖恢復，且向江中去合從。

　　帆影橫空遮日月，鼓聲逐浪撼蛟龍。

　　福山久未經兵革，耀武揚威殺氣沖。

　　差官荊監軍部下唐都司，也有商船四隻收港。世忠以違封港之禁為名，利其貨而奪之。商人投了荊家營，荊監軍差唐都司以令箭來提船與貨，那貨物世忠已入囊橐，船亦編入隊伍字號，豈肯吐出還他。且因春間監軍出巡到福山，曾與世忠有隙，遂斬唐都司於港上關帝廟前，而干戈之難作矣。

　　荊監軍，金壇縣進士，荊本澈也。恨世忠殺其差官，因結連顧三麻子，率軍誓破福山。顧三麻子即顧容，崇禎末年海上大盜，自號忠義王者，至是與本澈合兵攻福山營，為其軍先鋒焉。

 
 
第十一回　奮衝鋒方百長剖腹　誤放炮蕭振寰失機
 
　　禦敵衝鋒方戰爭，伏兵忽起一軍驚。

　　江家橋下干戈接，血刃屠腸氣若生。

　　戰敗歸來師失群，眼花不料自家軍。

　　陣前火炮如雷發，可惜英雄身首分。

　　前六月，監軍先打戰書，約廿一日交戰。是日五更時，監軍密撥一軍，從濤山嘴登岸，伏於演武場草中。平明，世忠率官兵及家丁精銳至港口，顧容亦領兵登陸交鋒。衝殺良久，勝負未分。俄而伏兵從江家橋出，橫截世忠之後，鄉兵長方愛溪，少年曾充百長，見世忠危急，領兵奮勇格鬥，被海上兵殺於褚家巷，剖腹露腸而怒氣猶勃勃如生，真壯士也。因此世忠得以走脫，退至老營前。

　　老營之北陳祥甫家門首，向設大炮一座，此時海上兵乘勢衝來。未過灣上，世忠手下尚有勁兵一支紮住炮前，欲待交鋒。世忠昏了，但見荊家兵合了顧容之眾，勢如潮湧，急傳令放炮，卻忘了炮前還是自家軍馬，俄而炮發，反從自家軍馬後打去，勇敢精兵無一人免者。世忠遂大敗，急退入城，堅閉不出。海上兵大肆燒掠，竟日方退。

 
 
第十二回　毛景龍因船空喪命　曹虞峰為戚幾傷生
 
　　海寇填街塞巷來，景龍危急又思財。

　　舟行陸地為出路，禍及旁人慘矣哉。

　　勇士從來思喪元，虞峰拚命護鄉村。

　　亂槍攢刺難迴避，遍體遭傷帶血痕。

　　此時蕭參將雖退，鄉兵後先到者，猶亂紛紛廝殺，逼到關帝廟前。有鄉兵毛景龍者，新造沙船已完，在廟前戲樓下。景龍恐被海兵搶去，央眾人動手一齊拖下水去，就把船作渡腳。眾人一時聽信，擔擱片刻，船又不及下水，卻被海上人兩頭截住，合圍攏來，短兵相接，惟聞喊殺之聲。須臾，把廟前一群鄉兵殺得罄盡。毛景龍只為一隻船，不惟自己反連累害了眾人。是日，自港口至老營前，民房大半燒壞，死者枕席，而關帝廟前尤多，蓋毛景龍扛船之故也。其海上兵死者，顧容隨差人抬上船去。次日，眾人收屍在陸地者、在水中者，但聞哭聲震天地，惟港口十三個屍首沒人收拾，卻是蕭參將隨任跟來的家兵。古詩所云，無定河邊骨也。傷心慘目，奚待讀弔古戰場文哉。

　　曹虞峰，福山人，平日以武勇聞者。殿山後王氏，家道殷實，與虞峰為至親。荊家營既得大勝，放兵四散抄掠，虞峰恐王家被搶，領十餘人到彼守護，正遇海上兵，就在山腳下大壩上交鋒。鄉兵見眾寡不敵，各自逃生，惟虞峰一人身被四十餘創，額中一斧，賴布與紙甲要緊處裹得厚，不至傷生，然猶死而復甦者再。究竟王家依舊搶完，無益於事，真是從井救人也。福山民兵鹹怨蕭世忠貪利啟禍，竟挈老小望內地躲避，無一人助他守城。世忠沒趣，是晚領妻子家丁，只說安頓家眷在瞿園，連夜投清朝去了。兩三日後，居民及營兵鹹推芮守備為主。芮守備諱觀，他是忠厚人，地方得以稍安。

 
 
第十三回　願留發宋孝廉倡義　不拜牌陳主簿遭殃
 
　　一點忠君報國心，釀成殺戮禍彌深。

　　到頭怕死難留發，輸與蘇州徐翰林。

　　裡排強勒出文書，邀拜龍牌見亦愚。

　　主簿一時為計拙，無端激變禍捐軀。

　　時土都堂兵駐蘇州，見馬縣丞、蕭參將陸續投降，即差陳主簿先來赴任。

　　此時亂世，官府似不承平氣象，到任幾日並不理事，悄然坐在衙裡。又過三五天，已是閏六月初七八，蘇州發下告示道：不論軍民人等，俱要剃髮留金錢頂，穿滿洲衣帽，才准歸降，限三日內都要改裝。常熟縣自元朝到此三百年來，俱是青絲髻包網巾，長巾大袖。一見如此服式，俱道是陋品，是怪狀，不肯起來。有一種少不更事的便道：「身體髮膚受之父母，難道剃了光頭在家做和尚不成！我們如今偏一個也不剃，待他來時，關了城門，與他明白說知，待收了告示才罷。」有一種老成的道：「使不得。這是一朝新令，若拗別他，定然惹出禍來。」有一種詐曉世事，自道見得透的道：「如今清兵到郡已四十餘日，並沒一人一騎至此，料他沒有千軍萬馬，不過是虛張聲勢，哄人降附的意思，那見就惹出禍來。」就有一種雄心猛氣的便道：「我們常熟縣城內城外九鄉四鎮的人，何止百萬，那個是肯剃頭的。就算真個反將起來，實實裡不怕甚麼大兵。」這裡街談巷議，戶說人傳，到初十日，纏出一個老鄉紳來。那鄉紳姓宋，名奎光，字培巖，萬曆壬子科孝廉，做過縣令的。

　　他聞得這許多議論，即往各鄉紳家走一遍道：「今清朝下剃髮新令，吾輩士大夫也俱要裂冠毀冕了。街坊上有許多議論，老朽一死謝先朝也不為過，不知列位高明尊意若何？」鄉紳都道：「吾輩效忠固是分內事，然既居鄉，又當以安靖鄉黨為先。吾輩明日可約新任三尹，並耆老士民，同赴城隍廟，酌議此事，即求三尹出文書，備詳不便因由，或止令衙門各役，守城兵丁剃髮改裝，其餘各從其便。倘得府上詳允，也是相安地方之道。」當下以宋培巖年高，就推他為首，約在次日齊集城隍廟商議。

　　那城內、城外百姓聽說今日為剃髮事，諸紳齊集，誰個不來觀看。自慧日寺到城隍廟，真是人山人海，上千上萬，那裡挨擠得盡。將近日中，諸紳齊集，拜過城隍，就對三尹說此事，求他出文書。那陳主簿是北地人，硬頭硬腦的，抑且新到，不曉得甚麼高低，口裡辭道：「這是清朝新令，卑職怎敢擅違？」眾人見他不肯，就嚷將起來道：「你若不肯，眾鄉紳今日一個也不許散，我們請龍牌到察院裡罰個大誓，決不剃頭，偏要你出文書。」這裡一頭說，一邊就有人請龍牌，眾人一齊擁諸紳到察院中，那裡還有到諸紳做主。但見龍牌已設，誰敢不拜。眾人又喊道：「不願剃髮者，今日在此都要拈香下拜。」下邊百姓自堂上至頭門外，何止萬人，聽得傳說，如雷一聲，都拈香拜下去了。只有陳主簿一人，直挺挺站在一邊，不肯下拜。眾人嚷道：「你為何不拜？」主簿回言道：「這是明朝皇帝，我是清朝官，怎麼拜他？」

　　眾人就嚷罵起來道：「你不拜，怕你不出文書？你若倔強時，先打你一個不亦樂乎。」那主簿不曉得本縣土音是在那裡罵他，聲言要打他，只見這些百姓有輕他的意思，他肚裡還道自己是個官長，口裡也在那邊胡柴。正要發作，只見堂上堂下一齊鼓躁，扯的扯，罵的罵，踢的踢，打的打，拳頭腳尖一似驟雨，早把陳主簿打得七竅流血，有氣無煙，躺在大檻邊外面。眾人一齊都要動手，挨擠進來，俱在死屍上踏過，可憐一個陳主簿，初然也是轎傘人役抬來，須臾就做了馬嵬坡的楊貴妃。

 
 
第十四回　推盟主嚴子張握兵　搜奸細蕭世忠脫網
 
　　琴川選將詰戎兵，嚴宦門前萬姓迎，

　　允矣壯猷重靈武，果然雄略擬長城。

　　相門舊業圖恢復，兵部新銜任請纓。

　　行看直搗黃龍府，迅掃狼煙誦擴清。

　　昨任明朝參將，今升清代總兵。泰然重赴福山營，不道中途生釁。南望姑蘇火焰，北聞常熟軍聲。疾忙躲避膽魂驚，幾蹈義師白刃。

　　《西江月》

　　主簿既死，眾人猶嚷個不住。宋培巖立在法基上，高聲道：「列位請暫禁聲，聽老朽一言。」眾人遂漸漸定了，為頭的都立攏來。培巖開言道：「今日之禍，端的起自老朽，然不想眾親友如此按捺不住，打死父母官，依律起來是要屠城的，這事如何是好？」眾人都上前道：「此事全憑縉紳諸老爺作主，我們今日怕死走了一個也不算好漢。目今惟有團結鄉兵，固守城池，就請宋爺做義兵首帥，我們俱願聽令。」培巖聽了，半晌不語，眾鄉紳也嘿嘿無言。就有一班生員、耆老上前作揖，勸道：「諸老先生還是從下邊眾鄰里的說話才是。當初一成一旅，少康賴以中興，銅馬、赤眉，光武緣之再造。

　　況此地濱海，盡有退步。義旗一建，大江南北必有應者，若不乘此機會，與眾親鄰併力同心，共勷義舉，異日玉石俱焚，悔之何及！惟諸老先生裁之。」

　　諸紳聽了這一席話，因點頭道：「這事體也大，只今天色已晚，容到明晨商議罷。」由是各散。

　　是夜，眾人恐鄉紳有躲出城者，六門謹謹守住。次日就擁許多人到宋宦門上去請，宋孝廉辭道：「老夫年近八旬，筋力已衰，就是壯年也是個白面書生，豈閒軍旅之事！老夫昨晚細思，做義兵長就是一城保障，三軍司命，非比等閒。縣中只有兩鄉紳堪任此事，一個是兵科時爺，他做固始知縣時，曾在督師楊時昌軍前聽調，後做兵科給事，是一個團練軍情的；一個是兵部嚴爺，他在信陽做知州，也曾與流賊打仗，現今做職方司，兼他父子兄弟通是弓馬熟閑的，我想要推盟主，只該在這兩個裡頭揀選，眾親友以為何如？」

　　眾人聽了道：「時爺我們不去干涉他，竟決意定了嚴爺罷，就煩同去相請。」

　　培巖欣然。那嚴兵部果是何等樣人？他是閣老嚴文靖公之孫，狀元宰相文文起之婿，身中甲戍科進士，諱栻，字子張。平日專好走馬擊劍，弘光朝除授兵部職方司，尚未出去任事，鄉評謠言稱他是其嚴乎翩翩公子的。當下聞宋孝廉在外，慌忙出迎，眾人一齊擁住，稟知此事，就抬轎要他到察院裡去。

　　子張欲待推辭，眾人不容他做主，恰像陳橋兵變黃袍加身的一般，一徑擁出來。子張道：「察院中必不敢去，且到慧日寺裡再作商議。」因前到寺中，眾鄉紳亦陸續都到，嚴子張再三推讓，只見百姓們比昨日更多，大半都是戎裝，手執槍刀，歡聲雷動，以手加額曰：「嚴兵部握兵權，吾屬今有主矣。」

　　子張猶謙讓不已，眾鄉紳都勸道：「人心遽屬親翁，豈宜苦苦推辭。」於是眾人遂擁嚴爺面南正座，鄉兵頭目俱以軍禮見。子張出示，大約道：「倉卒任此，實非得已，天氣炎熱，眾人暫且歸營，各守洵地，候本部逐一調度。」

　　子張又與眾鄉紳商議道：「我們今日舉事，這些鄉兵的盔甲、兵器尚未周備，坐作擊刺金鼓旌旗進退之節，尚未練習，兼之各處敵人來路要津俱要列柵設營，一切攻戰應用器具並無半點，俱要截新造起，就使連夜攢造修舉，也得十日半月才有些規模，倘或有奸細在此打探虛實，星夜往郡報知，三五日間就有敵人乘虛突至，如何抵敵？」遂下令著各門內外搜捕奸細。

　　眾人得令，真個往飯店、茶坊、酒肆及庵院僻靜去處一一搜查，沒有兩個時辰，早拿到四名奸細，口供系蕭參將家丁，因明日到任，先差來的。嚴爺問：「現今蕭世忠在那裡？」兵丁又招昨出門時，聞本官說明日發舟，想如今也只在半路。又盤問有許多人跟來，兵丁又招道：「前日本官稟過土都爺，不消一人一騎，只自領本部前來的。」又問實有許多人？又招道：「部下家兵前日在福山實有九十七名，近因打仗傷折及乘亂逃亡，今已不上五六十人。」子張審得確實，分付把四人梟首祭旗，即遣鄉兵三百人，快船三十隻，前往華蕩蘆葦深處埋伏，候世忠兵過，鼓噪而出，前後殺獲，不許走透一個。

　　因此時蕭參將自十一日拜辭撫台，就差十數個兵丁先到縣中探聽，及傳諭福山營部曲，教他準備迎接。十二日早晨，又撥十數個家丁守護妻小，自領四十餘人跟三四隻快船，大模大樣望常熟來，擬在次日辰牌到縣。午時到福山，將近吳塔，尚是申牌時候，打點挽船過夜，等探聽人回復。恰遇三四個兵丁，走得氣喘吁吁，招道：「快攏船，有話稟。」世忠備問因由，說道：「昨日領差，今早趕到常熟南門，只見岸上人說道：「因為昨日毆殺主簿，今日合縣要聚鄉兵。』許多人已往嚴鄉宦家，請他出來為首。驟然得這消息，還似信不信，商議分幾個進城打探，我們在接官亭等候。只見城裡又傳出來道：「嚴爺已掌兵權，如今在那裡搜捉奸細，先分付河下船隻不許望南而行。』收此棄船，逃得性命在此。」世忠大驚，料道定有兵來捉他，撥轉船，命也不顧，望南再搖，將近黃昏，左側才過蠡口。只見蘇州城中火起，初時只是一處，續後就有四五處，燒得遍天通紅起來。世忠心疑，先差一小快船前去打聽，那小船行到陸墓，急急轉來回復道：「不好了，城內城外都是穿白的鄉兵，清兵已殺得七零八落，今夜都趕進城，在城中巷戰，燒的是都堂察院及府堂各衙門，眼見得老爺又回去不得了。」此時蕭謊兒（世忠綽號）真是走投無路，慌做一堆，急急搖船向治長涇地方蘆葦深處東藏西躲，聲氣也不敢出。手下兵丁還有四五個是福山人，也逐個捱脫逃回，所以曉得備細。後來直到府中平靜，世忠才敢出頭耳。

 
 
第十五回　為剃髮激反姑蘇郡　詐拈香襲殺八大王
 
　　毀裂冠裳舉國驚，金錢髮式驟頒行。

　　江南半壁皆稽首，吳郡從茲復用兵。

　　虎將清朝八大王，滿洲征戰到金閶。

　　難防暗裡吳人算，橋下兵交一瞬亡。

　　原來此時蘇州亦為剃髮令下，翰林徐九一不肯剃頭，投河死節。太湖裡明朝將官黃蜚、吳之葵、魯游擊，吳江縣鄉紳吳日生、好漢周阿添、譚韋等，糾合洞庭兩山及城內城外百姓，一時同起鄉兵，俱以白布纏腰為號，頃刻間把都堂察院、太守府堂，燒得精光。土都堂其先紮營北寺，自己直登塔頂細看白腰兵陣勢，後遂退屯府學。

　　八大王，清朝第一員驍將也，生得身高八尺，頭如斗大，雄勇異常。他不知蘇州民變，竟打從楓橋大路傳驛，坐船而來。因天氣炎熱，身上只穿單紗，滿洲衣一無準備。白腰兵暗算他，預用百餘人在前，青衣拈香跪接，令他不疑；引入下新橋人家瓦房，兩岸多處一齊動手，火把燒其坐船，槍刀瓦石亂下；又推橋上石欄干，壓破其船，遂戰死於下新橋水中，所部真滿洲兵俱死焉。後聞其在此地為神，凡閶門一帶燒獻者，用八大王神馬，蓋其精魂為厲雲。

 
 
第十六回　屯府學土撫台固守　撞齊門魯游擊陣亡
 
　　本貫開州土國寶，身經百戰知兵老。白腰驟起破城池，放火攻圍聲鬧噪。斂虎威，擁旗纛，先據府學作營堡。出奇制勝算如神，烏合披靡似電掃。

　　《鷓鴣天》

　　單鞭匹馬撞齊門，猛敵披靡悉反奔。

　　飲馬橋頭傷暗箭，至今吳士為稱冤。

　　土都堂，開州人氏，雖身為裡役，其實熟閑弓馬，深曉兵機。明朝時招降土寇有功，升授武職，後與流賊打仗，積功至河南地方總兵官。崇禎末年閒住在家，大清入關以原職投降，因隨軍南征，豫王除授他江南巡撫，鎮壓蘇州。是時收合部下兵眾，屯於府學中，嚴兵固守。白腰兵圍之，一連三日三夜，料其疲倦，忽出奇兵擊之，如此相持又三四天。那新起鄉兵烏合之眾，原無紀律，且身上又無盔甲，手中無非是竹槍木棍銃箭，長兵又少，凡打一仗，畢竟抵敵不住，死者極多，由是漸漸解散，退出城外。

　　魯游擊，明朝將官，用四十斤鐵鞭，驍勇絕倫。單騎恃勇，竟撞進齊門，清朝將官遇者紛紛都打下馬，真是鋒無前對。乘勢從北寺前臥龍街望南，直殺到飲馬橋上，手下四百餘人，還有他弟統領，只見殺得性起，奮勇衝入清兵陣中。已遠正紮在北寺前，半途不敢前進，那知他獨自一人，因面中冷箭，墮飲馬橋下，被殺死於水中。須臾，清兵懸其頭前來招降，其弟與眾兵見之，無不慟哭，退出齊門。凡此皆明朝勇將也。惜其無謀而喪命耳。

 
 
第十七回　李固山蟠門外大捷　劉花馬江陰縣用兵
 
　　吳俠圍城辱罵，固山斂爪收牙。忽然兩翼眾喧嘩，衝殺奮戈驟馬。流水變為赤血，死屍布地如麻。蟠門剩得暮啼鴉，潰裂勢如崩瓦。

　　《西江月》

　　江陰士庶義旗揚，典史嚴公為首倡。

　　小小孤城忠節備，昭昭汗簡姓名香。

　　門開邊月隨弓影，戰苦胡塵暗劍光。

　　降虜靦顏來樹敵，天教此地挫鋒芒。

　　蘇州既亂，豫王檄李固山統軍來援。李固山，先朝遼東參將李永芳之子，大將軍李成梁之苗裔也。進得城時，紮營在蟠門內空地上，號令嚴肅，白腰鄉兵連日在城外隔水叫罵，揚威耀武，候他出城廝殺，固山令軍中偃旗息鼓，寂然不動。到第三日，潛差一支兵出閶門，抄其西，一支兵出葑門，抄其東，覘城外正罵得興頭時，城頭上擂鼓放炮，吶喊起來。眾鄉兵只道是城內有兵衝出，那知後邊已圍住，反向城濠衝殺攏來，殺得屍橫遍地，一似摧枯拉朽，砍瓜截瓠，房子化為白地，因此其黨退入太湖，不敢輕意犯城矣。

　　花馬劉，廣昌伯劉良佐，也以五月降於清朝，駐紮南京。至是江陰亦以剃髮激變，知縣走避鄉紳曹子玉家，百姓圍而殺之。其鎮守地方差來兵馬，一時紛紛也殺個乾淨，聞只剩兩個將官，近他不得。他據住察院大門，鄉兵上前的就被殺了，相持有兩三個時辰，直待他手中箭盡，上屋發瓦亂擲，無躲閃處，方弄殺了。豫王曉得，特差劉花馬統軍征剿，聲言十萬進圍，江陰人擁嚴典史為主，結連靖江縣鄉兵，上下協力嬰城固守，其後劉軍傷折幾盡焉。

 
 
第十八回　金秀才起義援江陰　嚴兵部定計襲吳郡
 
　　錦繡才高七步，虹霓氣吐千尋。毅然率眾援江陰，西面長城獨任。本是百夫防禦，空留一片丹心。出門城主忽遭擒，時事變更日甚。

　　《西江月》

　　姑蘇一戰馘名王，常熟聞風膽愈張。

　　匝地干戈圖報效，崩山殺氣礪鋒芒。

　　七門刁斗聲悲月，四塞關津令凜霜。

　　虎落有烽傳入羽，龍堆無計返歸裝。

　　三軍齊恃元戎壯，萬姓爭誇漢道昌。

　　得算由來堪制勝，會看指顧復巖疆。

　　排律

　　金秀才諱礦，字貢南，學中有膽智書生也。曾拜兵部尚書、明末大有名望的王鐸門下做門生。黃蜚駐蕪湖時，也曾聘他做參謀，更兼弓馬熟閑，是一個文武全才。此時閏六月下旬，聞江陰鄉兵每日與清兵打仗，互有勝負，勢甚危迫。議者以江陰與本縣有輔車之勢，正當西來要路，誰敢獨當一面，提兵救援，以抒子張西顧之憂？秀才毅然任之，招聚精勇四百餘人，先往沙山駐紮，擋住敵人來路，候子張差後軍到，一齊進攻。一連住了七八日，不見有後軍來，遂挺身殺上前去。方到周莊地方，正遇敵人。原來先有土人報入敵營，言常熟嚴鄉宦領兵三萬來援江陰，前軍現在住沙山，將到周莊地方。

　　花馬劉恐其與城中勢合，差鐵騎三千截住，在周莊鎮左右見常熟兵少，便來卷殺。這裡四百餘人原分作前後兩隊，在前者不過二百步兵，又在平陽地上，豈能當三千鐵騎？只見銃煙過處，前軍已被鐵騎蹂爛，化作灰塵。秀才欲挺身死敵，其叔父原任廣東參軍，字仲禹，力勸道：「勝敗乃兵家常事，暫且退避，再作良圖。」乃以旗幟插於地上，曳兵轉過村林而退。花馬劉軍遙見旗號整齊，疑是誘敵之兵，亦不來追趕。後秀才回縣，已是七月二十之後，見常熟局面已大變，更知事不可挽回，乃絕口不談時務，隱身而退，此是後話。

　　當下邑中方傳聞蘇州襲殺八大王，圍困土都堂於府學，子張於是大修戰具，下令各人盔甲、兵器俱要整齊，凡拒馬、火炮、火球、火箭、刀斧、甲仗、旗幟之屬，日夜分頭趲工修造，先於南門外二圖地方設一大營，其餘戈莊塘、梅李塘、山前塘、福山塘等處，俱設哨船，塞柵把守；又各處遣人合從招聚義勇，每日親下教場訓練士卒，剋日併力南征。奈謀事在人，成事在天，事未集而撓之者起矣。

 
 
第十九回　福山兵奮請從戎　義陽師飛檄合勢
 
　　江上精兵在福山，寶刀磨礪月弓彎。

　　共勷義舉扶王室，不斬樓蘭誓不還。

　　玉葉親王號義陽，舉兵協力掃攙搶。

　　羽書飛遞傳消息，鄉勇騰歡膽愈張。

　　福山地形濱海，民好鬥爭，尚勇力。兼有浙兵、鹽徒雜處，風俗獷悍，民不畏死，自古然也。聞知嚴子張欲襲蘇州，乃推芮觀為主，何羽君、陳震之及通州人王梅生等助之。陳震之，福山人，弘光朝積功官至水師參將。何羽君諱鳳翔，本貫浙江，今為福山人。弘光朝官至游擊將軍。王梅生諱英，綽號矮腳虎。有官兵八百，民兵五千，挑選得精勇三千願為前部，申文約廿八日午時齊赴小東門外演武場，求嚴爺閱操聽點。是日，子張令頭目各以軍禮相見。子張閱眾兵中尚有蓬頭赤腳者，分付盔甲、兵器俱要整齊，令暫且歸營，各守洵地，候義陽王軍到，一同出師。

　　義陽王，明室藩王也。田軍門、荊監軍、太監李太傅、總兵胡來貢等，各統軍輔之，建義旗於崇明縣。聞太倉、昆山、嘉定俱各響應，乃飛檄號有海上雄兵十萬，剋日將到福山。荊本澈又致書於嚴子張，教他先往崇明參謁，子張以洵地不得輕離辭之。

 
 
第二十回　陷忠良子求構釁　聽讒口海上發兵
 
　　眾怒由來難犯，子求為此家捐。不思悔過蓋前愆，反去安排暗箭。腹劍賢奸莫辨，口蜜黑白倒顛。直教貽禍滿琴川，換盡子張局面。

　　《西江月》

　　自古淪亡為聽偏，義陽空握大兵權。

　　子求暗裡思操刃，來貢無端欲改弦。

　　世事玄黃任征戰，人心蒼白尤倒顛。

　　紛紛擾亂如狼虎，寧計師和保萬全。

　　欲行千里殺麒麟，同室相殘似越秦。

　　公道一毫無用處，空教野老淚沾巾。

　　時子求諱敏，丁丑科進士也。崇禎朝做兵科給事，居鄉縱奴僕行勢，百姓怨之。曾毀其居室，延燒及其母棺，故子求與邑人有刻骨之恨。至是見兵權不歸己，而獨重嚴宦，口雖不言，內裡遂萌妒忌之意。先謁義陽王於崇明，歸即自立營頭，招聚無賴，有兵千人，號時家營。

　　這義陽王雖則宗藩，卻是個紈褲子弟，並非臥薪嘗膽、枕戈待旦之流，不過憑著眾人如顧容、胡來貢等語哄騙，在沿江上下仗義兵名色，虛張聲勢，收些錢糧用度。這樣孩子心性，說著韃子兩字，腦子也是疼的，那裡敢真個與他打仗？至於襲蘇州，救江陰，恢復江南，建中興事業，都是外面浮詞，其實夢也不曾做哩。所以時敏之言一人，就主意提兵到常熟，只要算計拿住嚴栻，要綁要殺，拷打起來，到底只是拘留不放，做當頭的一般，不怕他不把通縣錢糧盡數解到船上來。若只要嚴宦身家性命，又是小事矣。

 
 
第二十一回　李家橋嚴進士受縛　慧日寺胡泥水張威
 
　　身是堂堂宰相孫，狀元愛婿甲科尊。

　　雉離兔網遭奇辱，忍氣吞聲莫雪冤。

　　後擁前呼耀故鄉，小人得志愈誇張。

　　華居親手雖能造，古剎權當晝錦堂。

　　李家橋去北水門外三里，嚴子張、時子求俱有莊房在馬。時七月初二日下午，義陽王一到福山，遂令胡來貢統甲士千人，連夜襲取常熟，首捉嚴栻。

　　是時嚴子張但知義陽王已至港上，茫茫單舸出謁。且來貢發兵軍機甚密，只道合兵共圖進剿，那曉得其中狡謀。將近黃昏，恰遇來貢軍馬於橋下，出其不意，頃刻被擒，即綁縛於子張莊上庭前草中，非刑拷打。兼之蚊蚋攢唼，受苦一夜。可憐一個黃甲進士，一腔忠義，倒把來駟馬攢蹄捆了。次日直解到福山舟次，義陽王責嚴子張私征國課，積草屯糧，意欲造反一班鬼話，其實並無一句入得耳的。子張再三分辯，只是幾番喝令要砍，李太傅、顧三麻子等一班人在旁，做好做慊，假意稟覆討饒，才說道：「只要把縣裡錢糧盡數解來，方饒汝性命。軟留在廣善庵中，待錢糧解到日發落。」

　　胡來貢既擒嚴子張，恰像強盜拿住主人翁把來為質一般，火辣辣寬心進城，紮營慧日寺中。縣裡百姓正是蛇無頭而不行，那個敢來惹他？慧日寺在縣治之西，地面極其寬敞，來貢紮營於此，盡取子張所造禦敵軍器及大炮，擺列左右，嚴設護衛，安排牙爪，耀武揚威，刑人殺人，惟意所欲。以泥水匠出身微賤之輩，玉帶烏紗，身乘八轎，前呼後擁，小人榮之，君子鄙之。

 
 
第二十二回　犯眾怒孟立殞槍尖　跳營頭陸三死刀下
 
　　世亂紛紛民命輕，嗟哉孟立殞刀兵。

　　由來眾怒不當犯，言遜宣尼戒甚明。

　　陸三武藝邑稱精，得罪無非是跳營。

　　利刃一朝屍壯士，忌才自昔事難成。

　　常熟縣承平日久，那裡見平白地殺人。聞有陳孟立者，原系舊族，鄉宦俱是親戚。也曾以異路前程官做衛經歷。平日方巾闊服，家道頗饒，遇事敢言，不怕別人招怪的。他見眾人排嚴鄉宦為首，諫勸道：「常熟彈丸之地耳！清朝勢大，只宜著人到彼講和，觀其動靜，若遽起兵，是運螳臂擋車也。」

　　鄉兵惡其撓眾，指稱他是奸細，為敵人作說客的，一聲吶喊，槍尖都團團對了他，登時戳死在縣場上。

　　又有陸三者，習拳棒後生也。初與胡龍光往來，後投嚴宦部下。子張愛其武藝，署為都司。及子張被擒，來貢方坐慧日寺張威，陸三不該乘馬導從在大街上經過，被來貢差兵捉住，責其跳營之罪，頃刻斬首於香花橋上。凡此皆殺機方動之兆也。

 
 
第二十三回　行賑恤結歡腐儒　托助餉搜括富戶
 
　　巧計橫行常熟，先將公道欺瞞。從來措大號窮酸，五斗志得意滿。虞邑家家巷哭，黌門個個騰歡。任伊兇惡事千般，吃飽是非不管。

　　《西江月》

　　起義先謀黷貨財，軍前助餉詐端開。

　　鄉城但有銀錢者，鎖縛鞭笞悉受災。

　　大約此輩小人得志，豈是做好事的。胡來貢一到縣首擒嚴子張，撤去通邑保障，又略無進守戰退實著，盡變易子張所立之法度。竊恐公論出於學校，酸丁措大必有起而議之者，於是出告示開倉賑恤，凡的系寒儒，每名給米五斗，著學中開報花名，按冊領支，計通縣在庠生員大約五六百名。除有家資存體面者去其一半，大率三百餘人，不過費米一百五十石，而通學歡呼，惟知稱功誦德，並無出頭露面議論其非者，真可笑也。

　　來貢既箝腐儒之口，遂大肆其惡，括取在城、在鄉富戶、富商銀錢、布帛、米麥、花豆，軍前用度，名曰「助餉」。凡來貢名帖到門，識時務者連夜央親友說合饋送，方保太平；間有慳吝者，登時鎖縛，百般吊打，炙詐不婪，其欲不止。又有地方小人乘機投了胡家營，仗勢報怨生事，被炙詐者不可勝計。總之來貢住縣不上十數日，合縣如同鼎沸矣。

 
 
第二十四回　救保障萬姓號冤　行間諜賢紳脫難
 
　　公道從來不可移，義陽乳臭被人欺。

　　忠良險作刀頭鬼，猶賴鄉城口似碑。

　　為質羈囚廣善庵，奸人施計不勝貪。

　　天教俠士機謀遂，羅網須臾脫笑談。

　　義陽王既擒嚴子張，百姓聞之號泣，隨至福山，在軍前稱冤訴枉者，三五日間絡繹不絕，每日以千計。且有敢死之輩二十餘人，如曹行素、陸四等時刻不離左右，甘心代子張受笞。義陽王喝令要砍時節，齊聲叫喊，甘代他斬首。於是李太傅等恐怕激變，惟責以糜費錢糧、略無寸功，姑弔取通縣比簿，勘閱私征有無，軟監於廣善庵中，以子張為質，要常熟縣錢糧解到軍前而已。

　　子張臥廣善庵中五六日，身上傷痕漸漸平復，監押者看守亦少少疏懈，遂陰謀脫身之計。有薦此地比近瞿捨地方，錢沖宵膽智豪俠，可托此事者。

　　衝霄諱飛，崇禎朝曾為守備，鎮守靖江縣，身軀壯偉，膽略過人。子張因遣人暗通之。福山至莊窠錢沖宵家不上十餘里，是塘東內地小路。衝霄設計備小竹轎，抬轎人三番共六人，每番相去三四里伺候，先令親識棋師陳敏卿侄懋功輩往來，陰相通知，初八日巳時，子張出庵閒走，防範者但在東門及南門大路緊緊看守，子張故意步過新橋，探視之人已飛奔南門，把住總路。子張見其已去，急轉身仍過新橋，若將原到庵中者，不提防他竟打從庵前經過。

　　庵東就是曹大人墳旁，小路林木隱處，悄悄乘轎，飛也似瞬息間到窠莊。莊窠之南去瞿捨不遠，瞿捨東南即是耿涇塘，湯家橋南通四丫口，水路可達大東門。衝霄預備快船於此，比及看守人知覺，四面追尋，連子張跟隨之人皆各東西走散，不見蹤影，而子張早已登舟如飛鳥之脫樊籠矣。

 
 
第二十五回　受冤歸百姓拈香　講和議鄉紳設宴
 
　　嚴公遭折辱，常熟重淒涼。品是黃金煉，讒同貝錦張。

　　墮珠嗟按劍，刑璞歎罹殃。幸遘同心彥，引歸安樂鄉。

　　俄焉捐虎吻，忽已訝雲翔。義士伸冤忿，仁人履吉祥。

　　黃童欣愛戴，赤子奉趨蹌。公道終難掩，天心亦可量。

　　歡呼聲載道，恭敬競拈香。

　　為國無端受折磨，軍機重務反蹉跎。

　　今朝釋憾憑杯酒，終是言和意不和。

　　子張既達城外，次早百姓知之，一人傳十，十人傳百，只見人人頂祝，戶戶拈香，抬轎進城時，都來迎接。自城外至跨塘橋嚴府門首，百姓們塞巷填街，歡呼動地。早有人將前日來貢原取軍器、火炮之類搬運回來，胡來貢聞之，內不自安，急整兵立營，人情洶洶。眾鄉紳議曰：「師克在和，胡鎮與嚴官勢如水火，不祥孰甚。」乃議訂於十一日設宴大察院中，講和歡好，協力同心，邀二人聯席禮飲，各無猜忌。於是子張退而仍修戰守之具，終已無及矣。

 
 
第二十六回　授火器時敏失機　燒西莊子張出戰
 
　　敵人壓境反移兵，此是奸臣規避精。

　　火器一時鹹藉寇，子求難免失機名。

　　西莊火起敵雲屯，壯士操戈氣欲吞。

　　可恨龍光懷異志，反教急急閉城門。

　　自嚴子張被擒而後，胡龍光招的兵，自號胡家營。時子求亦招兵，號時家營。將及半月間，子求所部亦不下千人，立營於南門外二圖地方，當敵來要衝。然子求心上不論清朝與明朝，惟要乘此機會報昔年之怨，名為拒敵，實欲延敵。

　　是月十三日早上，他先曉得清朝大兵將至，自己預率麾下八百餘人齊上快船，以出巡為名，實則袖手旁觀。為規避狡計，本營只留百餘人看守。及清兵到，亂箭射來，一哄潰散，凡營中所備大銃、火藥、軍資、器械，盡為敵有。長驅至南門，城中人方知覺，而城南民死鋒鏑如亂麻矣，悲哉！

　　西莊在豐樂橋西堍，清兵首先燒之。嚴子張率民兵拒住，陳學士橋首打一仗，殺傷相當。既而見敵兵勢大，龍光援又不至，欲退入城而南門反為龍光堅閉，因此且戰且走，至南社壇得何飛九兵接戰，遂巡小東門，至大東門外華圩口莊上屯紮。

 
 
第二十七回　何練兵南社壇交鋒　杜典史通河橋拒敵
 
　　舉石持刀膂力勁，平生俠烈喜談兵。

　　南壇血劍橫相向，壯士從茲顯姓名。

　　卑卑典史未知名，國亂辭官亦甚輕。

　　橋下奮戈思抗敵，始知忠義本天生。

　　何練兵諱雲鵬，字飛九。本太倉籍，久住常熟，為武生，諳習韜略，力舉五百斤石，使八十斤大刀，邑中勇士也。崇禎末與弘光初，現任本縣練兵官，極得兵民心者。至是隸子張部下，子張令其率民兵打二陣為策應，正遇敵逼子張父子於南社壇。壇下地方寬廣，矢銃交發，既而短兵相接，飛九爭先，手刃甲首兩顆而返。

　　杜典史，明朝官也。兵戈阻絕不得還鄉，眾百姓因推為領兵之首，亦在子張部下。子張令其率民兵守通河橋，為何飛九策應，交鋒於橋堍下，斬其衝鋒甲首，士氣俱奮。俄而銃箭雨集，所部多傷，朱千斤船上開炮，又被敵人躲過，竟打不著。杜典史力不守橋，乃由甘泉衙退過迎春橋。是役也，三人所部皆戰，氣百倍之，民兵卒不能取勝，何也？良由西莊至社壇通河橋，雖系城外，俱是民居稠密之處，即古城中巷戰也。巷戰之法，伏兵屋內，惟用火燒屋，斯人不能藏身，又可以助威，火烈之處，人不敢近，則冒煙以精銳突之，矢刃交下，必能取勝，所謂勢如烈火也。清帥得之。子張雖曉其故，然既藉民兵之力，自然體恤民情，無燒民房之理；更兼訓練日淺，終不比紀律之師，所以不能得志耳。

 
 
第二十八回　胡龍光火燒東倉巷　大清兵銃打九萬圩
 
　　常熟黎元當受災，懦夫胡鎮守城來。

　　惟知畏敵如熊虎，豈顧民居化作灰。

　　火炮西城聲震天，邑中男女似熬煎。

　　龍光一技無施處，坐待城垣頃刻穿。

　　東倉衙小東門外，迎春橋南也。清兵既過通河橋，殺到迎春橋下，見橋上鄉兵朱賣面等狀貌魁梧，守備甚嚴，竟收兵仍到西莊。胡來貢遂欲劃河為守，橋以南悉差人縱火焚之，民房及竹行皆為煨燼。是夜黃昏風起，惟見火光燭天。哀哉！九萬圩城內，西南隅也。

　　清兵由城外水墩庵西，設立大炮，本皆時子求營中的器械、火藥，從五更打起，至辰牌時鉛彈直打到城隍廟壁。胡龍光本無守城之志，坐在凌駕山上，並不發一矢、開一炮拒敵，鄉兵無主，守禦器械又沒有，漸漸退散。於是清兵取民間門窗屋木作大筏渡城河，蟻附而登，砍開南門，放大軍一擁入城矣。

 
 
第二十九回　搶頭刀金老薑應數　強出頭馮長子遭擒
 
　　大兵入境豈尋常，巧語花言金老薑。

　　不料身為刀下鬼，臨終還認戲文場。

　　馮長通邑稱學霸，眼底人無開口罵。從未諳軍情，喧傳總不聽。門閉怒叱吒，出門柵已下。兵馬正臨城，遭擒幾喪生。

　　《菩薩蠻》

　　是時清兵猝至，南門外異事甚多。金老薑，陸宦班唱醜老優也。南塘岸上，老薑頭戴長綜帽，身穿大袖青衣，首先拈香跪接。前鋒到，作胡語問曰：「蠻子，可有孟哥兒？」老薑不解其語，又曰：「是物。」老薑隨作戲場謔語曰：「佛在東塔寺。」遂被一刀砍了。老薑至死尚以為做戲也。後邊人見不是頭，走得快者活了，走不及者俱被殺死。

　　先是金李庵橋有姓金者，茹齋善士，平日焚修念佛誦經，不輕菩薩者。

　　夜夢城隍大神示以殺戮簿，花名冊第一名即姓金，其人之名亦在數內。善士哀求告免，神曰：「數也。其能免三刀之厄乎！但賜汝正而斃焉，足矣。」

　　後其人十三日果為清兵殺傷於西莊神廟中，身被砍三刀不死，十六日親族尋著，抬至家而後殂。所為姓金者開刀，蓋有預定之數雲。

　　馮長子，南門馮己蒼身長力壯，人目之為馮長子。又曰：「馮大拳頭」，蓋秀才而任俠，終不脫書生氣象也。是時在孫光甫家午飯，光甫聞報，投箸而走，己蒼則徐曰：「有時家營在，二圖清兵焉能猝至？」飲啖自若。飯畢，踱到南門，門已將閉，反叱吒門者，急急挨出城，為清兵所獲，其弟庠士馮三，亦被獲，大罵不屈而死。己蒼眼見，遂吞聲受辱，被擒至軍中，背剪綁於船上，因將官俱在岸上打仗，未經發落。時滿船皆露架利刃，己蒼覘守者稍寬，徐以手就刃斷縛，翻身躍入水中，以素識水性投水而遁，得脫虎口。

　　後五六年以忤貪官瞿知縣，打死於獄中，士林冤之。

 
 
第三十回　丁景素力救北門民　褚德卿義釋鄒氏僕
 
　　城南火發軍聲亂，城內人民爭走竄。怪殺閉城門，如林士女喧。景素出城公幹，揚鞭急呼喚。緩轡待人跟，千人得出奔。

　　《菩薩蠻》

　　城中搜獲剃頭人，仔細推詳是難民。

　　奇貨可居由眾意，德卿一力保其身。

　　丁景素諱元炳，住福山塘上新橋下。弘光朝，官授圌山都司。到任後，即奉差解銀往板子畿。值清朝破南京，水師蔽江而下，景素隨劉誠意舟過金山腳下，為鑲藍旗張部下所獲，以舌辯得不剃髮放歸。胡龍光與之有舊，且以其自敵中來，頗知敵之虛實，延為幕賓。十三日午後，猝聞大兵至，士民走集北旱門，為守者所遏不得出，眾方皇皇無措。適景素乘馬至，謂守者曰：「我奉將令出城公幹，可速開門。」門啟，景素故緩轡，待士民走完然後去，所救何止千餘人。

　　褚德卿諱世培，裡中以武藝勇力聞者。十六日早起，率民兵三百，持何羽君號箭，進城剿捕。行至縣前，遇一剃頭滿妝大漢，手執鐵爬，奮前格鬥。

　　德卿揮兵御之，大漢竟連斷槍十餘根。泥水匠週二運槍中其左腿，力不能支，殺死於徐清臣店中。德卿遂揚兵至南門，由西門將出北旱門，搜至鄒日昇家，於草窠中獲一剃髮男子，眾以奇貨，急欲殺之，取其首級請功。德卿視其人系新剃髮，且語音又屬本縣聲口，心知其冤，詭曰：「且押出城去，稟過何爺梟首。」左右曰：「諾。」既出城，過吊橋，德卿謂人曰：「此難民也，吾輩豈可妄殺其，捨諸。」此人抱頭稱謝，上山飛奔而去。後詢之鄒魯賢壁鄰，果其家僕也。

　　吊琴川

　　南望虞山每悵然，人謀雖好數由天。

　　邑中鄉勇歌同澤，海上名王聽反偏。

　　守士欲延炎漢祚，撓功忌著祖生鞭。

　　只今故老猶垂淚，花落空城泣杜鵑。

 
 
第三十一回　胡來貢匹馬奔福山　時子求孤舟走塘墅
 
　　虎威狐假氣吞牛，玉帶朱衣誰與儔。

　　城陷敵人來索戰，拋戈棄甲一場羞。

　　爪牙八百衛華軒，勢焰薰天知已昏。

　　城破營頭掉臂散，孤舟躑躅走無門。

　　此時胡來貢紮營凌駕山，遙望南門已破，即上虞山門縋城而下，率所部棄城，飛身上馬，由李家橋走福山塘。身伴上各帶所詐銀兩、細軟輕微之物，匹馬冒風雨，竟奔港上，拉義陽王、李太傅等，揚帆而去。計城乾淨矣，其如百姓吐罵何。

　　時子求所部八百人，不過是平日因親托友，狐假虎威，虛張聲勢，詐人報怨之輩。一聞城破消息，各為身家星散去訖。充其初意，本欲弄壞常熟縣事，使殺人填滿城濠，報了夙怨，然後再作良圖耳。不料至此，營頭既散，爪牙羽翼一空，投清下海，兩著竟一時來不及，僅與家僮四五舟在塘墅地方東藏西躲，彷徨莫之，悔亦晚矣。

 
 
第三十二回　戰城中壯士橫屍　避相府秀才喋血
 
　　轟雷炮發城頭缺，鄉兵巷戰猶不歇。殺氣橫空山嶽搖，呼聲震地雌雄決。白刃交，寶刀折，猛拚一死項濺血。多少官軍拜下風，琴川壯士樹奇節。

　　《鷓鴣天》

　　失節鄉官里巷羞，書生卻少遠謀猷。只道降臣家必保，爭先盡向宅中投。遭屠戮，總無留，長街短巷遍行搜。弄巧成拙被人笑，笑他血濺絳雲樓。

　　《鷓鴣天》

　　清師一擁而入城中，殺死鄉兵尚多，皆由跨塘橋且戰且走，至縣前轉西，扎於慧日寺前打仗。清兵一支由大街，一支從香花橋南來，兩頭截住廝殺，鄉兵無一人免者。惟有躲過大難者云：「此時但聞喊殺之聲震地。」次日屍橫滿街，河水盡赤。其走透往西者，剩十餘籌漢子，伏在閒來步，步土地祠中，候人少者取之。適有兩個胡妝的人，躑躅而過，眾人一擁突出，只見在後一人拔刀相持，瞬息間十餘籌漢子砍得精光，不曾走透一個。後有躲在屋中者知之，而傳說耳。所謂強中更有強中手也。

　　其走到北水門者，撞著清兵在城門口，又狠打一仗，殺死之人，月城灣裡到吊橋邊，屍堆高五六尺，而鄉兵頭目姚胖等俱死焉。相府錢牧齋，家半野塘絳雲樓也，書生鵝氣，不約而同，讀書人見識，俱道牧齋降過清朝，身將拜相，家中必然無兵到的。孰知屠城之令既下，豈在乎一個降官家裡。第三日人傳說，惟有絳雲樓上殺的人多，且大半是戴巾，平日做秀才，讀書人面孔。蓋到此際，以使乖而誤者也。

 
 
第三十三回　冒風雨泥塗士女　遭屠戮血染街衢
 
　　急雨淋頭，斜風劈面，聽關南殺聲一片。出城途路正泥濘，魂飛膽喪聲聲顫。甲第才人，深閨名媛，分不得老幼貴賤。天翻地覆各逃生，是亙古未經奇變。

　　《踏莎行》

　　清師問罪肆誅罰，南關一帶惟戰骨。黎庶數當窮，城門閉不通。遍地急搜索，逢人便斬馘，頃刻滿城空，血流琴水紅。

　　《菩薩蠻》

　　十三日上午天氣晴明，下午陰雲四合，黃昏起大風，至十四日辰時下雨，午時如注，直至一更方止。是日辰時城破，胡家營守門兵去後，百姓方得出城，其男女老幼得捱擠出城者，但見額傷血污，跣足蓬頭，覓子尋爺，呼兄喚弟，哭哭啼啼，在大風雨中，不顧泥濘，星散亂走，真正做出《幽閨記》也。

　　其在城中走不出者，無問老少貴賤男女，一個個都做刀頭之鬼，但凡街上、巷裡、河內、井中與人家屋裡，處處都是屍首，算來有五六千人。其間被擄而得生還者，百不得一耳。至於躲過大難身不受傷而安全無恙者，千不得一耳。大兵去後，嚴子張差人在西門外山腳下掘幾處千人坑，將死屍葬埋之，蓋自唐宋至今，有常熟縣治以來，未嘗經此大殺戮也。噫，慘矣哉！

 
 
第三十四回　秦君台闔門死難　夏德璉三代生全
 
　　秦氏君台本善良，讀書守正行彌方。

　　妻因夫死殉奇節，子為親亡立大綱。

　　非獨一時芬齒頰，還從奕世辨冠裳。

　　滿門遭戮無遺種，聞說行人為慘傷。

　　人生萬事總由天，生死從來是夙緣。

　　試看滿城遭劫難，夏翁三代獨安全。

　　城中屠戮之際，生生死死，一人聞見，焉能盡述。但就親自目擊者數事，如秦君台大河秦氏父子，俱處館業儒，平日讀書見忠義事，必為憤腕激烈，吐氣揚眉，蓋天性正直士也。住太平巷西甜瓜井頭。城破，僮僕拉之去，辭曰：「我家忠孝為本，即有不幸，且喜骨肉多在一處，斷不可使內眷出乖露醜。」不肯出城。父子三人見舉國狂奔，反笑為癡。其意以為我儒生也，閉戶讀書，不與外事，兵丁豈來攪擾。

　　其日，父子祖孫一門遭戮，蓋其次子本在鄉間，十三日人皆出城，他反挨進西門，湊著殺戮之數，莫知其詳。只有大媳魏氏，見魯侄女也被擄，至淮安見魯之友為贖歸，方知彼時父子皆衣冠齊整，安坐在家。第一次兵進門，先擒其幼子去；第二次兵進門，不惟罄其所有，抑且搜括婦女，辱毆君台，君台即揚聲大罵，被殺於庭前草中。長子見父死，哭罵不已，被殺於廳上。

　　夫人知君台父子之死，抱兩孫痛哭於樓上，以死自誓，被兵縱火燒樓，皆為煨燼。十六日早晨，叔嫂二人相遇於南門外船上，嫂為述其備細，幼子亦放聲大哭，投水而死，蓋其一門死難，皆得其正。然識時務者呼為俊傑，何不達機變，弗聽出城之語，遂致不留遺種哉。噫，慘矣！

　　夏德璉諱士瑚，邑庠生也。長子子儀，長孫公懋，俱業儒。父子祖孫兄弟一家男女十六口，住書院巷後。因子儀七月初旬染恙遷延，不及出城，城破後，遙聞寺前殺聲震地，德璉命謹閉其門。子儀以為須開門，庶不觸其怒，相持不決。俄聞外有踢門聲，子儀往開門，門啟，惟戶上見有泥腳印一個，並無一人。自十四至十五兩日，竟無人進來攪擾，但聞鄰家殺人擄掠之聲。

　　據雲，自十四日已過，至夜寂然。公懋倡議曰：「若待天明，此地必不免矣。」

　　因此一家人以梯過牆，躲在右鄰已經殺掠人家。十五日早晨，果有兵從左鄰破壁而入，家資一光，且喜無人遇見。待到夜裡復潛回家，直至十六日出頭，一家老幼十六口無恙，不解何故。兩月後近鄰有一僧歸，方知其詳。

　　此時，有四五個兵丁正在夏家打門，瞥見此僧背包而走，群往擒之。跑過半條街轉彎，竟忘重轉身到夏家去；門又半開，上有一腳印，後來過者只道已經搜過，有人打過糧的，所以再無人進此門。此僧後得放歸，見德璉家一門生全，因而致賀，豈非大數。後親友詢之，其孫公懋曰：「先祖一生敬佛，持准提咒，晚年事佛尤篤，為人正直忠厚，一毫不苟，所以一門具慶，實得之作善之報。」雲。

 
 
第三十五回　綁旗竿陳汝揚慘死　抬板門周秋卿得生
 
　　賦性貪饕陳汝揚，天教大命劫中戕。

　　喉中作響留餘氣，跪綁旗竿慘異常。

　　血污刀痕與鬼鄰，板門抬救僅留身。

　　從來大難得不死，可卜滔滔後祿臻。

　　陳汝揚，大司空益吾徒弟也。住北旱門內，生而白皙，美鬚髯，容貌魁梧，然性貪饕，往往仗勢詐人，作事不正。先是七月初旬，夜夢被城隍大神拿去，責三十板，覺時腿即有痛意。汝揚特備三牲，親到廟中祈禱，因患腿癱遷脫，尚未出城。城破，家僮奔報，不能行走，夫妻惟對泣而已。被兵丁綁在陸貽吉家旗竿上殺死，其妻則槍戮死於家中床下。第三日兵去後，裡人見之，以刀斷其縛，而喉中尚有餘氣作聲，慘死之狀觀者不忍正視焉。大數已盡，實有神明先為之兆者也。

　　周秋卿，自幼隨父仲禹久宦廣東、福建間，以讀書人兼習弓馬知兵法者。

　　初從父兄往援江陰，敗歸復作鄉兵長。城破，潛躲家中為大兵所獲。初見其弱不勝衣，語言便利，不即加害，後搜出弓矢刀仗，遂砍兩刀，秋卿佯死，血流被面，口中燥渴，即飲己之血。後來之人見者，疑其已死，往往亦竟去，乃勉強匍匐至飯鍋邊，啖冷飯充飢，然後以被蒙頭，悄悄臥於床後三日。伊兄明甫進城，用板門抬歸，醫療得生。今聞其在廣，官任廣東雷州府同知，然亦未確，蓋有大難不死也。

 
 
第三十六回　吳雲甫半載方回籍　翁浣思萬里得還鄉
 
　　時移物換，觸目愁腸斷。天涯被擄多羈絆，途次孤身逃竄。雖然絕處逢生，路遙歸夢難成。暗裡得人指點，附舟方達虞城。

　　《清平樂》

　　塞外胡塵風景異，衡陽雁去無留意。四面邊聲連角起，千嶂裡，長煙落日重門閉。孤零一身家萬里，螟蛉暫做歸無計，待得打圍方整轡。喜不寐，出籠好鳥添雙翅。

　　《漁家傲》

　　大抵人生遇此亂難，死於鋒鏑，不必言矣。即有命得生存者，身被囚擄，拘繫到別處去為奴婢、受鞭笞，生為異域羈囚，死作他鄉冤鬼，終不得個出頭日子；求其仍返故鄉，親朋歡聚，成家立業，逍遙快活者，豈可多得。

　　吳雲甫向住城中，以針工為業。據雲，十五日雨後五更時，走到街上，被屋上巡邏兵拿住。天明解到一小小將官處候審發落，男女俱綁縛者甚多。

　　其精壯男子總之個個斬首，所留者有姿色女人、童子及有手藝之人。雲甫以裁縫得免一死，被清兵帶往南京，日夕與之成衣，至九月下旬，又要調往江西。雲甫想道：「此去路程愈遠，料還鄉無日矣。」遂萌逃走之心。行至中途，乘間赴水走入蘆葦叢中得脫。覘兵大隊去遠，方敢走入村中，村中人憐其苦情，收留在彼，成衣度活。不上一月，又被彼處知縣將朱單喚進衙門，一連又住兩月。其時衙內上下俱已情熟，雲甫因告以家鄉杳遠，欲歸不得之故。就有人教之說不妨，這裡大爺總屬土都堂管壓，新正在邇，少不得要往蘇州府去拜年，你隨官船上去，極是便的。雲甫依其言，真個燈節中就到了常熟。此時雲甫已無家可歸，娘子跟岳父胡景雲避亂居謝家橋。景雲料女婿必定已死，幾番勸女兒改節，娘子不從，痛哭之聲，聞者為之酸鼻。至是相失半載，夫妻再合，吃了千辛萬苦之後，真正喜從天降耳。

　　又有翁浣思，路程去得更遠。他是已故鄉紳翁太常之孫，父本厚，遇亂軍身被七創而死。浣思時年十六七歲，聰明乖巧，兵人愛之，認為繼子。那兵人是真滿洲，所以直帶到滿州地方，也不曾吃虧受累，一住三四年。浣思口裡不說，心裡只想還鄉。一日，俟其繼父隨眾出獵，脫身望南逃走。關津渡口幾番險被盤詰捉住，沿途求乞，學了伍子胥而歸。到得家中，叔孝廉翁子安尚在，其師陸企抑即延之課子，勸其溫習故業。今依舊身列儒林，此亦難得者也。

 
 
第三十七回　各鄉鎮義兵嘯聚　七星橋時敏伏辜
 
　　勁旅長驅已破城，村坊反各聚鄉兵。

　　逃名義勇當時賤，隸籍營丁此日榮。

　　赤體想從堅甲較，竹槍妄與利刀迎。

　　黎元不識干戈害，到處紛紛起戰爭。

　　逞勢貪財本是癡，臨戎兒戲失軍資。

　　七星橋下頭懸日，使盡機謀悔已遲。

　　此時城中雖破，各鄉鎮不約而同，俱團結鄉兵起來。其間有不肯出門做鄉兵者，眾人即揚言要燒其房屋，搶其家貲，不容他住在家裡。常熟縣界，東至支塘塘墅，西至顧山楊尖，南至相城宛山，北至沿海一帶，俱是竹槍、木棍、白布裹頭，要與清朝廝殺，真螳臂擋車也。鄉兵既盛，勿論說識與不識，說著嚴子張，到處人心悅服；說著胡龍光、時子求，莫不切齒唾罵。

　　時子求泊舟塘墅，岸上的人三三兩兩，都是罵他，口中要殺他的。子求心上不安，想一時無處躲閃，只得到七星橋投子晉，求其護庇。那知數已當盡，鄉兵四面大集，連毛子晉也嚇做一團，做不得主救他。眾人將時子求梟首七星橋上號令，正其棄營失機敗，乃公事之罪也。

 
 
第三十八回　歸氏堡李教頭焚身　謝家橋劉大癡殞命
 
　　不事魯儒文，惟誇武逸群。彎弓學明月，射雁落黃雲。

　　直氣賢愚賞，雄風遠近聞。禍機伏杯酒，兵變忽遭焚。

　　刀筆由來會殺人，劉生結怨舊鄉鄰。

　　今宵欲釋從前憾，自蹈危機速喪身。

　　疑事從來須三思，吉凶相去在毫釐。

　　仇家猝遇同兒戲，莫怪人稱劉大癡。

　　李教頭諱顯光，號小泉，河南歸德府商丘人也。以棍棒、槍刀、拳勢教師，行於裡中幾三十年矣。城中本地拳棒教師鮮敢輕與放對者，抑且生長北方，弓馬便捷，所以邑中縉紳，如孫光甫、歸霽喬輩進京、出京，山東路上必定請他防送。向住歸家城，在歸氏門下走動。為人素剛直，下人若有不法事，在主人前每不肯為之隱諱，或啖之以利則愈怒，以故與歸氏奴輩不睦。

　　二月間，因搬住謝家橋，七月十三日歸氏起兵，霽喬為首，將名帖請小泉飲結福酒。來僮道主人之意，苦苦邀去，孰料奴輩遂乘機灌醉，即以亂槍殺之，焚其屍於北門外。霽喬為人素懦弱，平日所為半是家奴攙越，況值此大亂紛紛之際，竟縮首掩耳不敢問。當用武之際，而先自戕捍敵者，良可歎也。

　　劉大癡名裔漢，字還赤。明於刀筆。平日使酒自負，故人起綽號為「大癡」，向居福山之虹橋，避仇遷居謝家橋。十五日夜，福山何羽君、陳震之二人統領營兵，與鎮上鄉兵往縣打仗。黃昏月下，扎於謝家橋雙忠廟取齊。

　　劉還赤，陳震之甥也。還赤以領兵者是母舅，即有舊鄰仇家錢六輩，料然無事，且平日與錢氏尚未破面。想還赤之意中，或要候錢六到謝家橋，乘其機會大家修好，所以慇勤去問他吃煙，邀他到家吃酒。孰知錢六反著了疑，心中道：「今夜不是他就是我。」在陶林泉店中黑影裡拔刀就砍，坐中人還道是兩人廝打，前來解勸，王梅生臂著一刀，右手幾乎砍斷。陶達甫見還赤已死，且前後左右俱是福山朋友，嚇得魂不附體，眾人一哄走散。謝家橋人人不服，登時鳴起鑼來，要與還赤報仇。此時凶身錢六，一道煙走了。何羽君、陳震之著心腹友曹元吉招安，隔橋叫曰：「休放箭，陳、何二爺有話傳說。」

　　因徐曰：「殺人者錢六，今夜雖逃，明日自然拿來正法。陳爺說：外甥被殺，難道反饒過了凶身不成！但彼是私仇，目前是公事，勿以私害公，何如？」

　　因此聞者漸漸氣平，放福山兵上縣。可憐劉還赤面中兩刀，耳鼻俱斷，左手亦被砍落，血流滿地。第二日，伊弟仲明始出斂焉。

 
 
第三十九回　何羽君率眾圍常熟　佟固山滿載返平江
 
　　清師得勝聚琴川，海上雲翔不敢前。

　　奮臂一呼人響應，羽君率眾獨當先。

　　剃頭激變啟兵戎，常熟黎民運氣窮。

　　才遇胡營施虐焰，復遭騎敵布腥風。

　　排門搜索金珠盡，遍地誅殺子女空。

　　奏凱揚帆舟滿載，固山此日樹軍功。

　　何羽君，福山人，劉操江麾下守備，加銜游擊將軍。至是眾推為帥，羽君約各鄉鎮義兵，十六日五更齊集城下，各要嚴飭隊伍，不許混亂參差，聽調打仗。及到縣，清兵是朝已開船去矣，只留殘破空城，屍骸滿地，兵眾無處就食，乃謀暫歸福山，徐圖戰守。清兵破常熟，傳聞大帥佟固山也。既已屠城，十四、十五兩日間，盡收拾金帛、子女搬運出南門，裝載停妥，於十六日早起，鳴角收軍，舉棹揚帆，齊唱凱歌，向蘇州去矣。

 
 
第四十回　滅時營誤戮鄉兵長　退雄兵巧射吃煙胡
 
　　戈戟如林起義兵，同聲異口滅時營。

　　只因對答音差誤，殃及莊窠陶巨卿。

　　威容凜凜奮前驅，力號千斤身姓朱。

　　矢無虛發雄兵退，方信虞城有丈夫。

　　時子求死後，凡系曾投時家營者，即指為詐人之徒，鄉兵無不切齒，拿住時輕則吊打，重則戮死。有莊窠地方陶巨卿，整頓快船，統率鄉兵，合瞿捨錢氏錢衝霄等到小東門外時，鄉兵稟何羽君之約，一時大集，槍刀密佈，紮住腳，時後到者必盤詰是那裡來的。巨卿船上人信口漫應曰：「我們是自家營裡。」自字與時字本縣土音相似，眾人以為時家營也，攢槊刺之，後船錢衝霄等急忙招架分辯，惟見矢石亂下，著傷者、赴水者嚷做一堆，而巨卿已先死於亂槍下矣。

　　通河橋鄉兵是朱南泉統領，十六日早晨聞清師將去，南泉率眾躡之至橋西社壇相近，悄無人聲。忽見人家沿街樓底下有一胡裝兵，正在吃煙，南泉一矢射之，恰中其腹，其人負痛大叫一聲，即聽得樓上一片著甲聲響，一人被甲者先跳下來，舉刀亂砍；這邊鄉兵的槍早折了十餘根。南泉見其勢勇，再復一箭，其人中箭倒退，南泉因率眾人亦退十餘丈之地紮腳。只見樓上約有四十多兵，都披鐵甲持兵器，正欲打仗。

　　適聞西首南塘岸上吹角與海螺，收兵之聲甚緊，兩邊怒目而視，徐徐結陣而退。是役也，鄉兵俱是竹槍、木棍，又無甲鎧護體，豈能一無損傷。虧殺朱南泉這兩箭，所以清兵亦不敢輕易近前。朱南泉即朱千斤，住通河橋，狀貌魁梧，武藝出眾，有名通邑者也。

 
 
第四十一回　殘骨肉車焚瞎眼弟　梟首級繩絡光頭僧
 
　　結仇連禍怒方嗔，兄弟從來一脈親。

　　乘亂碎屍如不共，怡怡友愛是何人。

　　做了光頭行不光，頭光反去隸戎行。

　　今朝弄得光光乍，渾似西瓜滾道旁。

　　先是閏六月初八日，福山塘上有蔣氏兄弟三人，長伯鼎、三叔鳴、四季明，同胞兄弟，竟作切齒不共之仇。此時正是剃頭令下，人心不服，上無縣主。叔鳴欲傾乃兄若弟，暗約地方無賴，於是日借友人家設酌，結福為盟。

　　伯鼎訪的確了，伏羽黨於路旁叢豆中，覘叔鳴出門，先捉住狠打一場，刺瞎其雙眼，叔鳴調治二十餘日，眼雖瞎而不死，乃計投時家營，將來報冤。伯鼎憂之，乘七月十四日城破，殺人如草菅，總不算賬之際，陰約族黨，於十五夜三更破門而入，從柴底下搜出其黨徐若之，預備松香黃豆破車一部，活燒殺於基後，掃骨水中滅跡焉。

　　光頭僧，謝家橋雙忠廟旁庵中僧也。於春間投此庵居住，系北方人口聲。

　　十五夜因何羽君在雙忠廟紮營，和尚遂央褚德卿引進，願投部下。據雲，向系兵人出身，所以皮盔、皮甲、器械尚在。羽君見其武藝好，口中許諾，是夜茫茫然，未編入隊伍，此僧即戎裝隨眾鄉兵進城來。原來此僧是闖過營頭、搶過人家的老手。一入城，竟撇了眾人，自去搜搶東西，纏在腰裡；又搶些冷酒，吃得爛醉，走到王家橋，獨自一人在途中亂闖。適遇福山兵問之，和尚漫應曰：「我是何家營裡。」是時，人所憾者胡來貢，胡與何聲音相似，況且未編入隊伍，福山兵並無人認得，遂攔住盤詰，和尚醉中性起，拈槍就刺，眾人發聲喊，一齊上前，和尚拔刀亂砍，早折了三四根槍，終以人多拿住。剝去皮盔，卻是一個光頭。眾人就疑他是清兵奸細，和尚該死，因說李家橋堍下庵僧是我道友，眾人遂押至庵前，詢之庵僧。庵僧駭不敢認，眾人就把和尚砍下頭來，用草繩做一繩絡，好似西瓜一般，提到謝家橋經過。在酒家吃酒，放在道旁，沈叔鳴見之，大叫曰：「這是廟南庵中和尚，為何殺之？」其人落荒，取之就走，口裡說：「是韃子頭。」原來其人直到何羽君處請功，羽君見而憐之，因命將頭與屍做一處，修書與裡中陶慕溪，具言軍中誤殺之故，求其助棺木一具葬焉。

 
 
第四十二回　嚴子張調兵收凌四　黃思竹定計剪張三
 
　　飛熊膽大敢當先，獨霸村坊局量偏。

　　收服投誠拜麾下，同心協力守琴川。

　　常熟殭屍流血，九鄉虎踞梟張。張三暗欲劫軍糧，思竹機謀相向。為首一刀兩段，教師推墮橋樑。伏兵四起動刀槍，頃刻滿船了帳。

　　《西江月》

　　是時鄉兵既起，上無王法，遂挾仇報怨，以強欺弱，互相屠戮。有凌四者，號飛熊，初與胡龍光為黨，與嚴子張作仇。子張恨之。至是飛熊在練塘地方團聚鄉兵，為首獨霸，子張率兵攻之，以錢效初等為軍鋒。飛熊領兵出戰，子張相度機宜，讞兵首尾夾攻，飛熊大敗，窮促請降。子張愛其膽略，收為部下。

　　黃思竹，大義橋富翁，二子茂之、瑞之，俱在學院衙門做承差。張三，小市橋人也。兩家都團結鄉兵，互相忌刻。張三想黃思竹家富，謀以借糧為名，出其不意捉住思竹父子，綁起要殺，自然有銀子到手。

　　孰知機關漏洩，黃思竹已知其來之日期甚確，預將鄉兵埋伏停當，把人家門闥都關，像佯為不覺的。那張三駕大快船兩三隻，約有四五十人，行到大義橋下，見寂無人聲，即同拳棒教師先跳上岸，分付司務守住大橋，自己竟到黃家問道：「思竹在家麼？」走到門首。原來思竹、張三雖住居附近，面孔從來未相識認，思竹上前回道：「問他怎的，你姓什麼？」兩人各懷要捉之心，說時遲，那時快，兩隻手已大家挽住，右手各去腰間拔刀，張三刀鞘緊澀，急拔不出，早被思竹連肩帶項先砍一刀，張三臨死喊曰：「求全屍罷。」思竹那裡管，再復一刀，張三已跌倒在地。

　　思竹有母舅，年紀雖老，鄉間人還有膂力，手腳便利，身穿短白布衫，足躡草履，卻從橋東走過橋來。那司務眼只見看著張三，不提防這老兒動手，被他一推，倒撞下水去。及船上人要登岸時，四面伏兵齊起，門闥裡與對河東西兩岸俱是鄉兵，圍攏亂殺，又殺死十餘人，余皆棄船赴水逃命而去。此事若非思竹先知，預定計策，幾被張三暗算去了。所以機關必貴密也。

 
 
第四十三回　肆搶掠周伯襄忍氣　報冤仇蘇君望吃虧
 
　　揭竿斬木動刀兵，守分存仁禍及門。

　　魍魎晝行無忌憚，伯襄濡首莫伸冤。

　　鄉兵擾亂天昏黑，吮血磨牙爭尚力。纖芥微仇稱大冤，睚眥小念動誅殛。弱之肉，強之食，蘇君狹路遭威逼。只求死裡得重生，遑問理之曲與直。

　　《鷓鴣天》

　　周伯襄，水西當公正地主，忠厚老成。因本境寧靜，尚未聚集鄉兵。地鄰曹翠峰。周氏圖民與伯襄有小隙，渠有親戚在謝家橋，知其無武備，糾合橋頭無賴徐梅、蔣大、曹梅溪兄弟等五十餘人，白晝羅頭鳴鑼吶號，執刃圍基，抄搶一空。

　　伯襄後知為謝家橋鄉兵翠峰之所勾引，持名帖親到謝家橋告訴親友，要追所失家財什物。翠峰情知理虧，央陶慕溪、王瑞廷等設酒陪禮，說以利害禍福譬喻，百般勸解之。伯襄見如此無法無天世界，歎口氣而歸，真正小人得志之時也。

　　蘇君望父子、叔侄，俱作二十四都，分管皂隸。與圖中一人日前因當堂行杖有睚眥之忿，至是君望避亂居鄉，住新莊庵之南。其人糾黨八十餘人，羅頭持械鳴鑼吶喊圍基，捉來吊打。賴裡中長者陶慕溪等群往勸解，君望出銀二十四兩買命，始得脫網逃生。後其人下海為曹大廳兵所殺，吃虧反重於君望焉。已上皆聚結鄉兵之禍也。

 
 
第四十四回　洪知縣練塘村被困　顧秀才北水門耀兵
 
　　赴任匆匆到練塘，鄉兵擾亂勢猖狂。

　　舟行水國迷鄉導，髮式金錢難掩藏。

　　雷動干戈四望起，雲從隸卒一時忙。

　　解紛不遇老成諫，險把仁慈父母傷。

　　城郭新經殘破，街坊絕少人煙。龍光鬧亂擾琴川，又遇書生愚見。失火池魚殃及，亡猿林木禍延。耀兵張示六門傳，徒教黎民膽顫。

　　《西江月》

　　洪知縣諱一緯，清朝開國常熟縣第一個知縣也。是時鄉兵大亂，城中又是空的，不敢竟來上任。練塘村離南門外三四十里，洪知縣先到此駐紮，打探消息，孰知正落在凌飛熊手裡。飛熊是心粗膽大、無天無地之輩，統領鄉兵團團圍住，鳴鑼舉炮，殺將攏來。洪知縣嚇得魂不附體，手下人皆是剃髮的，都亂竄起來，跑的跑，躲的躲。

　　凌四拿住知縣，細細唾罵，又要打，又要殺，正在危急，虧得鄉紳趙景之在彼避亂居住，忙遣人分解曰：「知縣是父母官，若弄殺了，必然又惹出大禍來，斷斷不可。」因此洪知縣得以單舸返棹。仍投土都堂處請兵去了。

　　顧秀才，已故鄉紳顧郎仲之孫，諱鎧，號生辰。原是學中廩生，投義陽王部下。八月十二日，同曹以增洞庭，周參將統兵三四百人，由福山往縣北水門揚旗吶喊。坐瞿家園上，張示六門，要想守住常熟，與清朝打仗拒敵，派民兵上城守護。百姓眼見得前番胡龍光如此奮揚威武，究竟清兵臨城，不出一兵，不折一矢，望風逃遁，反為嚴閉各門不許放出之故，連累男女殺死，弄得家破人亡，那個肯再來上前幫助？顧生辰見人心惶惶，又聞知得洪知縣到練塘光景，料然不日又有大兵來到，所以連夜乘月色原退到福山，下海而去。

 
 
第四十五回　燒縣堂公安取火藥　投吳郡伯韜領號旗
 
　　公安起義練鄉兵，謀聚軍資助請纓。

　　火藥延燒因失足，巍巍大廈一朝傾。

　　喪師憤激竟漂洋，萬里從戎死戰場。

　　威震閩南名不朽，身膏野草骨猶香。

　　村鎮鄉兵各逞兇，互相仇殺亂如蜂。

　　伯韜奸計投吳郡，暗自歸清先順從。

　　趙公安，庠士趙君平之子。從幼習弓馬，學兵法，多膂力者。考過武場，家資頗殷實，住豬虎墩地方。至是統領鄉兵，竟到縣中庫裡取火藥，自己軍中應用。誰知手下眾兵扛一甏火藥，剛剛走到大堂上，失腳一跤跌倒，恰好擊出火來，把縣堂燒壞。公安隨即下海投義陽王，並妻孥及部下願從者，飄然而去，田園屋產俱被籍沒，禍因其燒燬縣堂也。後聞其仕明，官至總兵，在閩中殉難焉。

　　朱伯韜向居蘇州，附居常熟，為人刁險，工於刀筆者也。避兵搬住大義橋，蠶食一方。因合計殺了張三，日夜防小市橋鄉兵來報仇，伯韜遂心生一計，竟同裡中為首者潛往蘇州投順，具言縣中鄉兵虛實，若大兵到臨，願為內應。土都堂即差降弁蕭世忠領兵到縣，暗給伯韜號旗，囑其密為鄉導。而常熟再遭屠戮，實朱伯韜召之也。後伯韜為鄉兵長戴次山所擒，次山潛凰裡大族也。為人忠直勇敢，因不願剃髮，隨義陽王入海。

 
 
第四十六回　獻密計三路下琴川　恃梟勇百人坐察院
 
　　鄉兵擾亂多凶暴，仇殺紛紛莫訴告。胡馬雲屯不敢侵，伯韜暗作鄉導。投姑蘇，給旗號，指日煙塵堪迅掃。更兼借箸向前籌，軍馬密教三路到。

　　《鷓鴣天》

　　客將揮揚氣勵雲，自誇驍勇冠三軍。

　　百人不滿屯察院，何異驅羊入虎群。

　　朱伯韜隨獻計與蕭參將，大意云：九鄉四鎮鄉兵無非各保村落，互相仇殺，不足為慮；只有嚴子張一軍在南門外三里橋出沒，福山營兵與縣城懸隔四十里，鞭雖長不能及馬腹，若用三路人馬剋期攻其無備，縣中是一空城，自然唾手下矣。蕭參將因詐傳令，差夏都司統滿洲兵六百人，從太倉旱路而向西入，徐元直領水軍從西湖南而入，蕭參將自統大軍從州塘大道水陸進發，訂於十五日發兵，十七日到縣。朱伯韜信以為實，得意先歸，其實土都堂已檄四府提督汪統勁兵二千員，錢參將副之，蕭參將不過領四五百人，別作一小營為鄉導耳。

　　夏都司、徐元直俱世忠部下領兵官也，共有三千多兵，竟從大道，亦不分三路，直搗常熟焉。義陽王軍中有一將官，原是徽州府人，姓畢名九龍號揮揚，崇禎朝征流賊的援剿總兵。他自恃驍勇，槍尖到處無人可敵，所部不過百餘人，誓要與清兵打仗。十七日午牌進城，竟坐大察院虛張聲勢，其實畢九龍不曉得，是夜清朝大兵真正又將到也，伯韜以為得意，但不滿二年，遭戴氏之禍，天道報應。

 
 
第四十七回　嚴子張兵交華蕩　畢九龍師潰山北
 
　　清師夜驅兵，波光映月明。舟來如蟻集，炮發似雷轟。

　　後隊軍方合，前營陣已傾。力微終莫敵，星散各逃生。

　　五更敵到勢如山，水陸交攻已入關。

　　眾寡難支無固志，北門突走得生還。

　　是夜，嚴子張駐紮連墩濱，及莫門塘等處，出哨夜巡，正輪著凌飛熊。

　　二更時候，飛熊領命統所部五六十人上船而去。子張尋思，凌四是心粗膽大之人，恐怕去攪擾地方，生出事來，分付眾人守營，自己領百餘人，隨後巡緝。相去不上二三里之程，前軍凌飛熊方下華蕩。只見月下隱隱有船自南而來，急忙喝問，竟不來睬。看看較近，約有六七隻小船，搜的箭響，早把凌家船上水手射落水中。飛熊見勢頭不好，急開炮時，打翻了一隻敵船，那船竟不肯退，箭如雨點，再開第二銃時，敵船已無數擁來。又開第三炮，已慌了手腳，連自己的船也翻了，遂棄船下水，各自掙命而逃。嚴子張在後聽得前船炮發，急催人趕上，只見敵船沒涯岸湧上前來，也放了三個大炮，打翻了幾隻敵船，須臾，短兵相接，箭如急雨。子張手下一人甚勇，身披重鎧，捷若騰猿，竟跳上敵船，所向無敵，連殺完了三四隻船上人。回頭見子張之眾傷的傷，死的死，落水的落水，連子張也跳下大水中。其人一眼覷定子張，也跳下水，從亂軍中撈救起來，負在背上，登西岸，飛也似走脫了。聞是時落水者甚多，子張身穿鐵甲，直墮深淵，下邊似有物托起之者。仰面見天上一星，因此勇士得以撈住救脫，亦是大難不死，吉人天相也。

　　此時，清師前鋒是四府汪提督所統，隨後蕭參將、錢參將、徐元直、夏都司，及知縣洪一緯、監軍巡捕陳日昇，共有三千多人。既破華蕩之兵，一路並無攔阻，悄悄直到南門，已是五更天氣。見城上守護無人，仍從前月破城時缺壞處爬進城來，開了南門，放大軍一擁而入。畢揮揚在察院中，聽得六個大炮響，料道有大兵到，領兵紮在凌駕山，乘高眺望，清兵一支從小東門，一支從西門，作兩翼，大軍竟衝到縣前。畢家兵見了，落荒退出北旱門時，背後清兵急趕。揮揚且戰且走，從山僻小路而去。清兵恐有埋伏，亦不追趕，收軍入城，為據守之計矣。

 
 
第四十八回　批黃旗洪父母止殺　給告示陳監軍安民
 
　　縣尹初蒞職，烽煙猶未熄。繹騷動鄉城，民命多戕賊。

　　何以得保全，批旗止殺力。渴時易為飲，饑後易為食。

　　略展提攜手，黎元鹹戴德。

　　為因留發啟兵戎，荼毒生靈民困窮。

　　縣佐監軍施善政，大寒之後遇春風。

　　孰知清朝新令，凡系剃髮者一概不殺，城內城外此時並無一人剃頭，所以兵丁肆行殺掠止據。陳敏侯住大東門外木行頭，同居有錢明之，訓蒙為業者也。十八朝晨方出門，要往大東門賣布，忽見城上有人頭是紅的，轉身叫敏侯曰：「不好了，為何城上都是紅頭人？」敏侯應曰：「想是昨晚到坐察院的海上畢家兵。」言未絕，早有箭射下來，仔細看時，都是紅纓帽清兵。

　　二人急忙挈妻孥走時，橋樑俱已折斷，把截得水洩不通，南北兩頭漸漸圍將攏來。二人無計可施，才把妻子藏過，剛出後門，身子一齊被大兵拿住，把刀背亂打，綁到小東門外陳磐家大樓下，細細拷炙夾打兩人，打得體無完膚。

　　過了一夜，第二日錢明之已被殺死，敏侯亦拖倒要殺，凡七八次，還虧口裡放鬆道：「身邊沒有銀子，我那鄰家卻是富的，定然有處搜取銀子，願領都都爺去。」敏侯之意，不過騙得身子到家死了，庶幾屍首還有尋處，因此冒雨原牽押到木行頭來也。是數不該死，恰到雁港橋，正遇無數兵丁船隻，俱要進華圩裡打糧。原來華圩是近城水區，百姓避兵的多藏於彼蘆葦之內，因此就帶敏侯上船。一進華圩，大雨中但聞人聲鼎沸如雷，這班兵丁搶得熱鬧，敏侯得以乘間逃走，到五渠村兄弟處去剃頭，然後才敢回家。

　　洪知縣思進衙門，因縣堂燒壞，就坐在小東門內廣濟橋下、已故鄉紳陸羽明舊宅中。他大張告示，要百姓剃頭髮，且教把黃布一幅做小旗，上寫順民某人，隨用正堂印信朱批為照，可以各門出入，並無攔阻；又教百姓領家小進城安插，而城中漸有生意矣。

　　陳日昇，遼東人，才諝敏捷，土都堂就著他監軍，故有監軍巡捕之銜。

　　坐在南門裡大街上顧伯謙舊宅中，正慮繕寫乏人，陳敏侯是捕衙書手，困被打傷，扶仗投見，陳縣丞大喜。敏侯因稟勸他各區圖發刊刻告示，以代黃旗之所不及。凡百姓們領得監軍巡捕陳告示一幅，貼在門上，兵丁就不敢擅入，可以保全一家，因此城內、城外及各村鎮鄉民獲全者多，而民心漸漸歸服矣。


 
 
第四十九回　援常熟舟師布海　破江陰火炮連天
 
　　百萬雄兵紙上誇，聲張虛勢眼前花。

　　可憐一片東洋海，權作王侯將相家。

　　江陰自古澄江地，吳有延陵，楚有春申，江左風流不乏人。忠臣義士同死守，火炮如雲，百里聲聞，玉石無分血灑塵。

　　《丑奴兒令》

　　是時，海上大軍從崇明直到楊捨，北至狼山二百餘里，舟師佈滿，說是義陽王、李太傅、田軍門、荊監軍、胡來貢、顧容等，各擁戰船，搖旗擂鼓，吶喊放炮，大張告示，聲言集雄兵二十萬，指日登陸打仗，救援常熟、福山、江陰等處，不許百姓剃髮。百姓凡住常熟以北沿江一帶者，欲不剃頭，恐怕清兵殺掠；剃了頭時，又怕明兵登岸，性命不保，真是事出兩難，有倒懸之急，湯火之危耳。

　　江陰自閏六月起義兵，在曹鄉宦家殺了知縣，百姓共推嚴典史為主。此時鄰縣惟無錫，清兵一到就降，不動刀兵，常熟則推嚴宦為主，聚鄉兵抗拒，故一時俚諺曰：無錫人一炷香，江陰人一把槍，常熟人嚴子張。言惟江陰人倔強也。豫王曉得，即差降將花馬劉統軍征剿。豈知江陰城最堅固，義兵勇敢異常，一連相持六十餘天，殺死清兵無數，添兵幾次也盡行殺完。人言若處處像江陰，大清兵豈能越江南一步！

　　豫王大怒，特調貝勒王統大兵，又將江船裝載火藥、銃炮無數，期在必克。一到，即將劉帥捆責，分兵先抄斷各處村鎮救兵，然後把城池圍得鐵桶，四面俱佈置大炮，於廿一日子時攻城，城上亦將銃箭打下，自子時至辰時，百里內外惟聞炮聲如萬雷俱發，兩邊人馬死傷無數。辰牌已後，城內火藥及長兵已竭，城上人立腳不住，憑外邊火炮打到，午後城垣俱已傾塌，四面鼓噪，一湧上城，百姓猶思巷戰，俱埋伏在儒學裡，察院裡，及人家大宅中，躋住廝殺，終無降意。直至日晡，嚴典史已歿，領兵頭目及鄉兵不留一個，方收營住手。共計前後殺死清兵五六萬，鄉兵死者亦不下十餘萬，城中凡系街巷井廁中，屍骸俱滿，誠唐世之雎陽再見也。

 
 
第五十回　脫險厄季生出火宅　顯果報姜六入空門
 
　　江陰城陷戮人民，塞巷填街血染塵。

　　暗裡揮戈圖壯士，鬧中躍馬出重闉。

　　臨危制變如反掌，料敵藏機若有神。

　　草澤英雄非謬語，季生真是膽包身。

　　半世弓刀混客塵，方知孽債是前因。

　　雲深採藥期劉阮，谷口逃名謝子真。

　　火宅得離心自淨，蓮宗同契智常新。

　　萬緣放下從茲去，不向人間誤此身。

　　次日搜捕城中民居，斬草除根，老幼不留一個。聞有一秀才，姓季名星，字夢白，原是文武全才，兵敗後只剩短槍一根，獨自歸家，大開重門，坐在書房裡。

　　其家宅頗寬大，進門道屋方是廳，廳後是遮堂，大樓從廳廊下轉彎，一個大圓雪洞裡面，就是書房門。只見一步兵身跨利刃，走進門來，東張西望，道是無人空宅，信步走到書房門首。不防夢白卻隱身在門邊，持槍就刺，正中面門，倒地而死。夢白把死屍攛在隱處，取其利刃在手，續後有一甲士手牽兩個少婦，乘馬入門，見是空宅，意欲將二女行淫，二女口中叫苦不住，竟牽上廳。走進廳後塞門，方抬頭細看樓上，夢白尾其後，悄地趕上一刀砍翻，遂剝下其人頭盔、衣甲、號帶，依樣整齊穿起，教二女依舊口中叫苦，仍乘馬走上大街，手牽二女，闖出東門。於大難之中而作此行逕脫身，非有陳平之智、姜維之膽，不能也。

　　又聞有一人兵敗，走到城隍廟神座下躲避，夜聞似夢非夢，聞神言語，計點殺戮簿上姓名，次及其人。旁有鬼判稟稱，此人該明日殺於姜六髻子之手，其人方為駭異。次日辰牌，適被一兵進來搜著，一把拖出要殺，其人大言曰：「且住手。我問你爺姓姜，排行第六麼？」兵應聲曰：「你為何卻認得我？」其人告以夜間神明顯靈預報之故，姜六即投刀歎曰：「我和你冤冤相報，幾時方休。」因令其人脫衣一件，連砍三刀，作殺死之狀，遂拉同拜神明立誓曰：「生生世世無相害也。」一力保救其人性命。即翻然向善，立志棄家，同遁跡為僧，後來坐化而去。

 
 
第五十一回　徐子春穿紅被難　畢輝揚赤體脫身
 
　　錦衣玉帶躍青驄，昔日靳王立戰功。

　　無勇誇張徒殞命，子春端的為穿紅。

　　南下揚旗舉炮，北來挾矢張弓。謝家殺氣正凌空，兩將兵丁各統。輝揚出陣未整，震寰水陸齊攻。曳兵棄甲走如風，這個將軍中用。

　　《西江月》

　　徐子春，即徐梅上墅橋徐孟遂之子。幼時生得清秀乖巧，及長卻做了無賴之徒，賭錢吃酒，扎火囤、吃白食，與謝家橋蔣大、曹梅、王先玉等一班共有三四十人，投了畢家營，在義陽王處給了都司扎付，互相自稱為某營某爺，在地方作祟。此時有高奉山，渾名高老大，原是沙民舵工出身。為他海道熟便，曾做過船上哨官，避亂依居於范巷。他有一件大紅綢箭衣，倒也鮮明。子春一見，生心要他的，問他借來穿在身上，連日甚是冠冕。八月廿五日，清兵到謝家橋。先是廿四日黃昏，有陳家橋沈左泉子沈寧宇在縣作掾，他聽得消息，隨潛報兩塘親友，所以傍塘居民俱各黑暗冒雨預先躲避。廿五日黎明，遙聞北水門外放炮三聲，知為起營炮矣。

　　隨有四府提督汪硬牌一扇，從四十五都傳至二十四都，著地方火速遍諭，大意謂剃髮者為順民，順者撫，逆者誅等語。又聞北謝家橋炮聲，卻是畢輝揚統兵到。輝揚意謂如此天雨，縣中必無出兵之理，安然紮在大樹下民居。

　　地方人算計，若是今日兩軍相遇，在此打仗，決然延燒，拆毀房屋，殺害許多無辜百姓，疾忙抄寫牌面與輝揚看，且告以清兵即至，不可留停意。輝揚聽了，忙喚起營，而清兵如疾風驟至，見輝揚之眾北走，乘勢追躡。

　　徐子春不過是無智小人，他平日兵法武藝分毫不曉，見後邊追趕得緊，他便使起小乖來，向東首小路，同陶達甫兩人便跑。達甫是隨身箭衣，且去了羅頭白布，及手中兵器，所以走脫；後面追兵見一個穿大紅的，料是個要緊人，分兵捨命追上，拿來殺了。孟遂一生惟有此子，竟作無祀鬼矣。此時輝揚走得力乏，先把盔甲羅頭之具卸了，又走二三里地，連衣服都脫了，赤體拖槍而走，還虧路有木橋，但過橋時即忙拔斷。清兵將船渡過水口時，輝揚又去了一段路，直趕到陳家橋北張涇口，方才拔斷木橋，脫身而去。

 
 
第五十二回　三軍眾冒雨打糧　兩塘民棄家逃命
 
　　火炮連天旗幟張，福山塘作戰爭場。只道驅兵去打仗，誰知回首就搜糧。雞豬鴨，犬牛羊，貧富囊資掃一光。黎民冤枉無伸處，風雨瀟瀟哭斷腸。

　　《鷓鴣天》

　　雨急風狂兵忽來，窮簷僻巷盡生災。

　　天教殺運行應遍，數里干戈動似雷。

　　是時，兩軍相去不滿一二箭之地，卻好福山大營裡聽得人聲如沸，料是打仗，忙發號炮。一個清兵聽得，即時陸兵駐腳，水軍轉船，以打糧為名，登兩岸殺掠。那百姓們只道清兵是為與福山營打仗而來，不提防他登陸深入大網兜，反從北首殺轉南去，走得快活了性命，走得慢的，及在家婦女、傢俬什物，從陳家橋直至上墅橋南，兩塘各深入三里地面，殺搶一空。畢輝揚走到福山，揚言曰：「趁他在彼打糧，船隻身伴俱重，急出精兵擊之。隊伍一時難整，可以得志，九龍願為前部。」奈諸營莫有應者。因此清兵直至黃昏，滿載進城，旁人以輝揚為庶幾知兵機者，惜其言不用耳。

　　謝家橋跨福山大塘，居於三十六里之中，又名十八里店。地方公正塘之東是曹氏，塘之西是陶氏，自十八日清朝大兵一到，兩塘百姓並無人敢進城，海上兵又不時在地方攪擾，故此城裡到橋頭十八里之程，卻像遠了幾百里的，消息不通。兩公正深以為憂，因密教已經剃髮的周明甫，悄地進城稟蕭參將，備言兩公正所以不能進城者，實因剃髮一節，事出兩難。蕭參將道：「本府前日為海上人所逼，退屯謝家橋地方，公正甚是有情，今你既來具道情由，本府不日提兵到福山，所經謝家橋不動刀殺戮了。」所以此時大兵直過了謝家橋北，方動刀兵，至陳家橋殺人最多。凡沿塘樹上、橋上人頭都掛滿的，謝家橋塘西姚涇口，只箭傷了一個李湖州。朱涇內顧秀甫家門首，殺了一個王老兒，其餘拿住的並不曾傷命，實出蕭震寰之力也。

　　止據。

　　朱涇內有丁承卿者，被一兵趕上，料不能脫身，跪地告饒，其兵人舉刀就砍，反被承卿一把抱住，口中大叫饒命，後面三四個兵反來勸解，因此承卿得以獲全。坊濱內觀音堂裡曹家基上，尚躲精壯者二十三人，商議剃了頭，與兵丁打話，只望保全傢俬。誰想兵丁三四百人大雨中風捲圍來，發也剃不及，一哄望瞿捨涇對東走脫，凡家中所有，任憑將船裝載，搜索無遺。傍晚遙聞福山塘上吹海螺聲，雖知其為收軍，然猶疑其就在地方紮營，至日晡方寂，無人聲焉。是夜，大兵雖去，次日海上兵亦不輕易來屯紮，裡中剃髮者居十之八九矣。

 
 
第五十三回　棄榮華挈家歸故里　遭擄掠冒死贖親兒
 
　　明甫遇偏奇，寓姑蘇值亂離，撫台標下尋生計。一朝得時，金寶傢俬。榮華富貴如山勢，事難知。避兵逃難，依舊是貧兒。

　　《黃鶯兒》

　　男婦互攙扶，膽驚惶泥又塗，雙雙子女都遭捕。禍稱剝膚，只剩微軀。太倉拚命尋頭路，淚痕枯。多方揭債，贖得掌中珠。

　　《黃鶯兒》

　　亂離之世，妻兒難以保全。前回所說，已經剃髮周明甫，其父季雍，原是作掾的。父死後連遇官司，家道消乏，搬到蘇州城裡做小生意餬口。六月初一日，清兵進城，生意絕響，只得投兵吃糧。土都堂見他人物伶俐，收為親兵，妻子也住在營裡。土都堂親許道：「若平定地方，你也少不得有官做。」

　　一個窮人驟然間吃也有，穿也有，便似升了天一般。閏六月十一之變，鄉兵圍城，撫台紮營北寺，又退屯府學察院，俱作灰燼。明甫想道：「一身不打緊，連累妻子都死怎處？」一時著急，所有資財俱棄置了，領了妻子，乘間道走出齊門，回常熟故里住。不上三五日，早有人報知福山把總芮觀，差人鏈鎖去吊打，賴地方親友去保結他是難民，並非奸細，得以釋放。後來到九月十六日土都堂按臨福山，明甫哭稟求他復舊役，撫台此時正想恩招離叛，也不作威，徐對他道：「你擅離隊伍，私自逃歸，本該軍法。如今你得活性命也儘夠了，還要想任麼？」竟不肯復收用。明甫因戀妻兒，棄著富貴，依舊是一窮人，然一家得以完全，也算將上不足，比下有餘矣。

　　又有顧季甫住朱涇內，廿五日早晨，因雨阻，妻兒一家俱未出門，直待大兵四集，方才冒雨逃生。不上一里路，季甫夫婦落水，早被一隊兵拿去。

　　因他身長力壯，認是海賊，解到營中。季甫辯稱身是糧書，故此轉送與洪知縣審。幸得堂上人認得的多，得放回家，方知子四官、女觀姐，通被汪家營捉去，門內殺死一鄰家姓王的老兒屍首，家貲盡行擄去。季甫一生惟此子女兩人，夫妻痛哭不已，直到九月下旬，訪的汪提督營在太倉州駐紮，稟過洪知縣，給了護身批，冒死一身闖到太倉州去。

　　一進城門，恰好遇著舊鄰弘二。弘二者，崇禎辛未年冬，一腳踢死胡家莊上張龍，避仇躲在太倉者也。季甫告以子女被擄，前來尋覓之故，弘二應道：「不妨，我也現在此當兵，汪家營裡我都認得，到我家歇了，明日陪你去尋如何？」季甫就依了他，一連在街坊各處走了兩日，並無蹤跡。到第三日午後，只見營船上一穿紅孩子，仔細一看，正是顧四官。季甫站住，目不轉睛，那四官亦已瞧見，只不敢做聲，船上人覺曉，忙問道：「岸上是什麼人，你看他？」四官才說道：「是我的爺。」那班人忙把四官抱進一個大宅子裡去了。季甫就跟定，叫苦連天起來。原來這將官姓王，兄弟兩個，俱在汪提督標下。廿五日擄得顧家姐弟，王大無子，見四官眉清目秀，年方一紀，要他做了兒子；王二無妻，見觀姐十七歲，生得美麗整齊，就把來做了妻室。

　　此時哄動門首。王大就出來坐堂，兩邊刀斧弓箭手擺列得鏘鏘躋躋，吆喝起來，把季甫綁進，跪在庭中。季甫稟稱身是常熟糧書，一生只有此男女二人，望老爺開恩放還。王大喝道：「你明明是海賊奸細，來此打探消息。」喝教砍了。季甫又稟：「現有洪知縣批文，並非奸細。」王大大怒，喝道：「你把洪知縣來壓我麼？」連聲喝教砍了，季甫大哭不服。只見一頓亂棍，打將出來，王大亦退了堂。到第二日，季甫投了太倉衛舊相識徐海山，轉央王將官現在房主進去說合，具道顧家拚命必要子女回去之故。王大隨與王二商量，要兄弟止放還他女兒，王二不肯，要大哥單還他兒子，兄弟兩個分顏起來。

　　外邊房主又立等回報。原來北方人性直，虧這一拗，便道：「放便兩個俱放，不放便兩個俱不放，只是要足色紋銀五十兩。」季甫沒奈何，只得央徐海山借加一債銀五十兩，使費停當，領了四官、觀姐下船而歸。亂離之世，父子不能相保如此。

 
 
第五十四回　周穿珠救途人得報　鄒彥之善歌曲保身
 
　　作善從來降百祥，周君此日免凶殃。

　　片言解救貧兒急，數載懷恩永不忘。

　　一才一藝不亡身，曾見鄒君事跡新。

　　歌舞吹彈非急務，將軍已解眼前嗔。

　　《太上感應篇》云：「禍福無門，惟人自召。」；又云：「善有善報。」

　　大凡平人處世，難道就有銀錢應人，就曉得他是個有出跡的，交結他不成。

　　但就語言舉動間不刻薄，與人方便，或者後邊還有應驗處。至於吹彈歌舞之類，雖非正經，然一才一藝，或者也有用著處。

　　我今說小東門外，有一人姓周，排行第二，父子三人專以穿珠燈為業。

　　週二在崇禎末年，父兄俱死，只剩一身，住在迎春橋下，沿河朝北租一間房子棲身，苦不可言的。八月十八日，卻被清兵拿住要銀子，這老兒是老實夯貨，憑這兵丁亂打，再三回道：「沒有。」那兵丁扯他到大街上，只見都是殺死的人，就是一刀砍著肩膊。那老兒殺豬也似喊起，早驚動了一位救星。

　　見一個人在人叢裡捱進來，忙喝道：「不要動手。」那人身上穿得齊整，像一個小小將官，仔細把週二一看：「你做甚麼的？」週二應道：「小人是穿珠燈為活的窮人。」那人又對眾兵說：「放了他。」週二就跪下稱謝。那人扯住道：「不消我救你，你住在那裡？」週二隨領到家中。那人見週二半身是血，討砍傷處看看道：「不妨，有藥在此，與你敷定紮住。」差手下人與他剪去頭髮，又把酒食與他吃了，臨去分付道：「老人家，你只是睡在家裡，不要出門，門上我已有記號，無人來攪擾你了。」又贈米五六升，說：「我停一二天再來看你。」週二睡在床上想道：「一樣營頭裡人，為何如此這樣好？也是我前世結來的？真是再生父母。」停了兩天，傷處痛漸漸減，可忽聞門上有人敲響，週二不敢應，那人口中道：「死了？」週二才敢應聲。那人大喜道：「我說不妨。」依舊把藥與他收拾停當，又贈斗米酒四五斤而去。

　　到廿四日又來，手中持錢一千文贈之，口中道：「我明日要到福山去打仗，你只睡在家裡，自然沒人上門的，停幾日再來看你。」到廿七日，週二肩上已癒，此人又來贈衣包一個，都是粗布衣服，口中道：「你是窮人，贈你遮寒。」又送米三斗。週二滿口念佛拜謝，那人笑道：「我如今別你要到太倉去了，你到我船頭去看看。」週二跟到河邊熱鬧之處，見是一隻快船，船上早有三四個差不多都是將官打扮的，先在那裡吃酒。那人將大碗勸酒，道：「我曉得你量洪。」一連五六大碗，週二謝道：「如今已醉，吃不得了。」

　　那人又道：「船稍裡還剩下小半甕煮酒，一發連甕贈你老人家去罷。」因說道：「你認得我麼？」週二滿口謝道：「小人正要請問將爺高姓大名，回去設長生位，朝暮焚香頂祝，拜謝再生大恩。」那人笑道：「多感，不消。」

　　只不肯說出姓名。又道：「你真個不認得我？」週二道：「委實不認得，想不起。」那人對週二拱手笑道：「我如今也算報了你了。你記得崇禎十四年，在南濠街上銅器店裡，曾與你會過的。」言罷，即開船作別而去。

　　週二如夢初覺，才曉得這將官是銅匠出身，南濠街銅器店是週二做熟的主顧。十四年是大荒年，週二偶到店中買珠燈上所用物件，只見此人身穿破衣，站在門首，憑店主人發話，只不開口。週二便問其緣故，此人才說道：「小的是南京人，向在此做工，就賒些貨出去，擔上做生意的。不期這兩年遇此荒歉，生意甚苦，所以店帳不曾還得，適才朝奉遇見，把小的貨物連擔拿去了。這是小的自己不還的不是，只是這副擔，小的一家要活命的，若朝奉今日取去，明日一家就都要餓死，求老伯伯說個方便。」言訖，聲淚俱下。

　　週二聽了，不覺惻然，即對店主苦口勸解，店主道：「他賴了店帳一去不來，連工也不到我家來做了。」銅匠接口道：「只為欠了宅上店帳，沒面目來做生意。如今甘到朝奉這裡做工退帳何如？」店主道：「就做也退不得這許多。」

　　週二勸道：「小弟有兩不相虧的道理。將這擔中貨物，主人收起一半作過銀子，剩一半還他去做生意活命，結欠之銀教他寫個約票，陸續做工退清何如？」主人道：「只有一件，沒有保人到底不妥。」週二是熱心腸的，便應聲道：「小弟就做保人。」主人點頭肯了。那銅匠感之不勝。週二隨與他把銅器分開作價，代筆寫個約票。店主大喜，留週二吃酒，就留那銅匠陪伴道：「你兩個真是有緣千里，大家吃杯酒去。」此事已過了五六個年頭，況且此人昔年衣衫襤褸，今日遍身錦繡，那裡還想得起？週二片言解勸，與人方便，就虧這銅匠救了性命。正所謂：一葉浮萍歸大海，人生何處不相逢也。

　　謝家橋坊濱內，有鄒彥之者，本福山人，自幼喜歡串戲，吹彈歌舞，寫一筆梅花體字。其時家住曹家西書房園上，每年種菊，收拾些名花盆景，交夏進山，販賣茶葉。客到清茶一啜，座中無非絲竹管弦，是一個極有趣的朋友。八月廿五日，遇大兵打糧，村中留得二十三人，在東首觀音堂中避雨，商議剃頭。彥之剛剃了，見兵丁從西首北首圍將攏來，眾人一哄，冒雨突圍而走，彥之走不及，只得躲在壩東對河人家茅廁裡。那茅廁是蘆葦做的，壁外邊先已瞧見，只見對河一個將官模樣，身穿錦繡的，拈弓搭箭，喝道：「快走出來。」彥之只得應聲道：「不要射，來了。」那官兒拿住彥之，就教他提著四五隻雞，又搶得南城河倪異鄉女兒，一發教他馱了，直送到上墅橋船上。彥之口求放回，旁有一人說：「拿他去。」那將官模樣的問道：「你做甚麼的？」彥之應道：「是唱戲的。」其人就回嗔作喜道：「是唱戲的，怪道你口頭如此便利。」對同伴道：「不要難為他，放他去罷。」彥之叩謝，又求道：「倘或中途有兵盤詰，望老爺開恩。」那人又分付道：「只說楊都都放回來的，就沒人拿你了。」彥之依其言，果然好好從兵馬叢中，並無攔阻，直踱到家。豈不是一藝之微，也有用得著處之驗乎！

 
 
第五十五回　換營裝小帽稱得勝　改服式人頭戴狗皮
 
　　遍地干戈眾若狂，衣冠一旦換營裝。

　　卻嫌小帽名猥鄙，得勝更題邑播揚。

　　大清初平南土，服式俱仿滿洲。衣冠文物一無留，不見長巾大袖。

　　宵小昂頭得意，賢豪俯首含羞。貂狐海獺猝難收，剝取狗皮同湊。

　　《西江月》

　　民間服式，乃時王之制。明朝時，天下人自天子以至庶人，俱挽青絲髻，戴網巾，網巾之外烏紗帽，身穿圓領，腰繫寶帶，是士大夫立朝坐堂公服。

　　其平日燕居與讀書人，俱戴方巾，百姓則帶圓帽。夏秋所用大頂綜帽，每頂結他要工夫百餘日，價銀值五六兩。至弘光朝，忽然改換低小如盔襯式樣，名為「一把楂」。嚴子張為鄉兵長時，見鄉兵都戴一把楂，因分付道：「一把楂之名甚不相稱，今後須要改口叫做『得勝帽』。」由是不論貴賤、文武、上下，人人都戴得勝帽。及至八九月間，清朝剃髮之令新行，不許戴網巾，俱要留金錢小頂，從滿洲裝束。其涼蓬子一時無辦，竟取人家籐席籐椅之類，割成圓塊，摺來權做涼帽，頂系紅絨以為時式。暖帽值此大亂，貂狐不可得矣。即驢皮營帽，每頂價賣二三兩，窮人算計，竟將黑狗黑貓之皮剝來，一樣做成營帽，戴在頭上，以應故事。

　　滿洲衣式樣是圓領露頸、馬蹄袖子，其有身雖穿滿洲衣，而頭猶戴一把楂者，號曰「吊殺圓魚」。有頭已戴滿洲營帽，而身猶穿長領寬袖明朝衣服者，名曰「鄉下」。滿洲人雖時王之制，不敢不從，而風俗亦一大變更矣。

　　其次年，聞宗師按臨歲考，有一生員進場與考，見滿場無分上下，都是滿裝。

　　有感於懷，文章倒不做，但寫四句於卷曰：「滿洲服式滿洲頭，滿面威風滿面羞。滿眼胡人滿眼淚，滿腔心事滿腔愁。」宗師見之，亦不罪之，竟聽其納還衣巾而退。若果有此事，此生員比之晉處士陶元亮，亦無愧耳。

 
 
第五十六回　漏軍情因妾傷性命　傳密諭為富碎傢俬
 
　　美婦從來是陷坑，朱貞當日漏軍情。

　　金珠囊篋俱無用，賠了夫人又喪生。

　　蕭帥諭單軍事密，朱貞邋遢漏消息。詞涉慕溪陶，朱涇首富豪。梅生王矮虎，兩翼整隊伍。鉦鼓似雷聲，傢俬粉碎傾。

　　《菩薩蠻》

　　福山營健步朱貞者，蕭參將用人也。

　　蕭參將在福山做官，朱貞官府投機。

　　也算得時，做些傢俬，大妻小妾在家受用。大的生得整齊，小的愈加嬌媚，人人道：「朱貞這廝福生在那裡，倒有這兩個標緻老婆。」誰知福兮禍所伏。

　　其時縣裡是蕭參將坐察院，福山是何羽君為首，兩邊樹敵。常熟至福山只三十六里，聲息不通。一晚，朱貞往混堂洗澡，身邊落出一張紙來，卻是蕭參將諭單親筆寫的托他許多機密事。眾人一擁拿住，解到何羽君，招稱在范巷地方公正陶慕溪付我的。朱貞此時只道盡著傢俬，托朋友高奉山、褚元長等，上下使費買命。那曉得這兩個人竟想分得他的妻妾。高奉山要他正妻，褚元長要他愛妾。兩人算計停當，反攛掇何羽君把朱貞按軍法梟首示眾，所生二子，正出的姓了高，庶出的姓了褚，雖是自作之孽，實因妻嬌妾艷而殞其軀也。

　　陶慕溪，二十四都富翁也。田連阡陌，家資鉅萬。他因八月廿五日大兵殺掠，恐怕再來，陰同地方公正到縣送禮投誠。蕭參將問道：「有福山營健步朱貞，眾公正中有識認的麼？」慕溪不該多嘴，從直說道：「朱貞家小現在范巷地方避亂，公正是認得的。」蕭參將便請慕溪附耳分付，暗以諭單寄之。及至朱貞事露，福山人商議道：「陶慕溪是富翁，若拿住時，要與朱貞一樣梟首，不怕他不把三千、二千銀子來買命。」隨發兵五百名，統兵官就是矮腳虎王英，披掛乘馬，分撥步兵作兩翼，左右一同抄到，鳴鑼吶喊，圍住基子，卻是個空宅，裡面並無一人。原來慕溪見此亂世，預為三窟之謀，已先把妻小、家貲搬運往歸家堡中去了。就是前月廿五日打糧，原去不多東西。其日未申時候，聽得鑼聲吶喊，圍將攏來，預先望南走了。王梅生進門不見慕溪，連家人並無一個，喝令把宅中搬得去者，細細收拾，其粗重傢伙門窗壁落盡行毀碎，方才上馬率眾而去。慕溪一時多嘴，雖然幸無大害，此驚亦不小耳。

 
 
第五十七回　看光頸左泉婿受戮　捉剃頭良才子遭誅
 
　　剃髮令初申，清朝立法新。留身不留發，留發不留身。

　　沈婿方遭戮，陶兒復遇迍。寧為太平犬，莫作亂離人。

　　不將發剃身先喪，剃卻光頭命亦亡。

　　何異朝梁暮晉日，黎元刻刻受災殃。

　　常熟、福山相去三十六里，近縣為四十五都，百姓此時俱系已剃髮的。

　　近福山為二十二都，海上兵現住紮營，百姓俱系未剃髮的。二十四都居中途，剃髮者與未剃髮者雜處，大約各居其半。清兵見未剃髮者便殺，取頭去作海賊首級請功，名曰：「捉剃頭」。海上兵見已剃髮者便殺，拿頭去做韃子首級請功，號曰「看光頭」。途中相遇，必大家回頭，看頸之光與不光也。

　　陳家橋舊家沈左泉，裡中呼為沈四外郎，子寧宇亦現在縣中作掾。八月間，暗先剃髮，在洪知縣衙門供役。至九月初十日，福山營訪得的確，差鄉兵長楊端甫統兵三百人，前往圍基抄捉。其時沈家基上人通未剃髮，只有左泉女婿蔣姓者，小東門蔣蘭卿子也，偶然下鄉探丈人、妻子，把包頭推病，扎沒腦後，光頸被鄉兵搜撿出來，綁縛到福山營去，要左泉出銀贖命。一連兩日不見有銀子，綁到演武場斬首，就是謝家橋向來雇在麵店裡的曹梅溪動手，砍下頭來，號令各營，這是海上人殺剃髮的百姓了。

　　陶良才子住新涇北莊窠，何九老官女婿也。九月十二日晚間，偶到北謝家橋堍下與袁吉甫之子袁大講話，忽然南首走幾個穿破衣破帽鄉間人打扮的人來，袁大不該死，見有人來時，心中疑慮，一頭說話，腳先走了。誰知就是大兵，踏白的一把扯住，牽到南謝家橋雙忠廟前，正遇蕭震寰統軍到坊濱口，震寰正要張威，喝令把這廝開刀示眾，只見血淋淋一個頭掛在北謝家橋下。蕭參將是晚就在萬福橋上塘紮營，這又是清兵殺不剃髮的百姓了。遭此劫中死者甚多，斯但舉其一二耳。此時地方百姓真如朝梁暮晉，性命同草菅矣。

 
 
第五十八回　屯萬福燒廬疑敵　破三營斬首獻功
 
　　行兵虛實自難量，蕭帥營屯謀慮長。

　　前部燒廬作戰勢，中軍安寢養鋒芒。

　　三營連絡勢難攻，烏合人心終不同。

　　兩翼虛張分左右，中堅直搗決雌雄。

　　衝鋒首建搴旗績，逐北還收斬將功。

　　螳臂焉能擋轍跡，披靡水陸一朝空。

　　萬福，橋名，在北謝家橋之北，西通黃土涇，今廢。原來土都堂有文書到縣，責蕭世忠逗留養寇之罪，所以世忠發兵。是夜屯於萬福橋，拆民家屋木燒起營頭火來。近營兩塘各闊三里，差兵把民間房屋盡行燒燬，火光照得徹天通紅，炮聲不絕。福山營援剿總兵畢輝揚獻策曰：「此是蕭世忠虛張聲勢疑敵之計，今夜若去劫寨，必然得志。李爺領衝鋒，從大路直上西首，約金善章、趙公安等領西路鄉兵沖其左哨；卑職統部兵從莊窠小路沖其右哨；再著一軍多備發火物料，專燒其渡腳小船。主帥親統大軍壓後，約至三更後，放炮為號，一齊動手，不可失此機會。」輝揚言之再三，無奈何羽君是外剛內柔之人，太平時做官曉得榮華受用，那兵機將略實未經慣，執意不肯。回道：「明日堂堂正正與他對壘，何必作此偷營劫寨之事。」此計不行，雖然是數，還算地方人之幸，免此一場大殺戮。

　　次日十三，早起只見天昏地黑，發起大北風來。世忠先鋒竟搗羽君前營。

　　原來福山共有五六七個營頭，前營在三里浦，斷河伐樹作柵。將官姓李，本是世忠標官，不肯降清，且武藝出眾，故此推他做衝鋒官。其次是王梅生，第三方是何羽君大營。三營連接，直到銀巷庵為中軍。左邊三里浦後，畢輝揚自結一營為犄角，右邊西山上一營，鄉兵長姓楊，塔山上搭起將台，與洞觀山上統兵金善章、趙公安等率西洋鹿苑、田莊鄉兵，各列營為聲援。港上是把總芮觀扎為後營，共有五六千人。蕭世忠軍自汪提督調去後，所部不滿千人，逆風而進，令軍士皆傍塘灘匍匐上前，避敵銃箭。箭炮過處，敵兵一個也不傷損，即相顧失色，以為神兵，一哄而退。前營既退移動，次營及中軍俱立腳不住，只顧亂竄，勢如潮湧山倒，那裡還止遏得住？李將官與吳懷南殿後，且戰且走，清兵乘勢衝殺，這三營人亂跑。一路從街上退入城，一路從東走崔浦塘鄧家墅，一路從虹橋走西城洞觀山。李將官從正路欲進城，早有人拔斷吊橋，轉身格鬥而死。

　　吳懷南總兵，鄭芝龍標下旗牌也。壯年時身經戰陣，天啟年間退老，喬寓福山，把總夏雲奇愛他武藝，曾為本營教師。至是年逾七十，也不在鄉兵之數，眾人請他到軍前看看，不期一哄退走，懷南獨與李將官站住喝道：「不要走」時，已止喝不住，只得挺刀相鬥，終是筋力已衰，雪墩樣一顆頭，被清兵取去了。此時西山洞觀山與塔山上鄉兵，遙見銃煙迷漫，陣腳移動，只道是交鋒，也吶喊搖旗，下山來助陣。世忠見了，疑是伏兵，又見左營畢家軍亦未動，急急鳴金收軍，因此三營兵眾不至大折。蕭世忠收軍陸莊壩上，眾兵按隊而回。也有提人頭的，也有牽戰書的，也有生擒活捉的，也有取盔甲器械的，紛紛疊疊，不計其數，都來請功。世忠大喜，一面申文撫台、提督各上司報捷，一面縱兵往福山近處打糧，虛張聲勢，探敵虛實，原到北謝家橋駐營。十四日午後，有王家墅地方人，擒得何羽君兒子，捆做一團，解到軍中。此時填街塞巷，通是搶來的牛羊，船上俱裝滿了花米什物，徐徐拔營南返。才到南謝家橋，只見塘報來說土都爺今早已起馬，將按臨常熟、福山。蕭參將聽了，嚇得面如土色，忙傳令把牛羊什物寄頓的、賤賣的發脫了，不許夾帶在營中，仍提兵轉身紮營萬福橋。次日整兵直衝到福山，在羽君下營處扎定。此時福山營已不見一人矣。

 
 
第五十九回　何總兵揚帆泛海　曹大廳鼓棹擒敵
 
　　義陽舟楫浮東海，福港旌旗僕北風。

　　世亂英雄終死國，運窮忠義總無功。

　　征鼙動地胡塵暗，白浪滔天海氣朦。

　　回首江南徒哽噎，金陵雲掩大明宮。

　　浪闊潮平漲秋水，蘆花江上西風起。戰敗茫茫拋故壘。短棹艤，避兵暫泊沙灘裡。無奈大廳施計詭，白衣搖櫓藏精銳。蜂擁小舟作後繼。魂膽褫，檣傾楫摧坐待斃。

　　《漁家傲》

　　何羽君自十三日兵敗退屯福山港，各處鄉兵俱已星散，連老營中浙兵及土著兵丁大半去了，所存惟平日相信之人，與船上客兵，及畢九龍、王英、芮觀等眾，不上一千六七百人。裡中大姓與土著居民，見清兵不分皂白殺掠太重，尚欲留羽君守住城池，申文崇明義陽王請救兵，背城再戰，保護地方。

　　而羽君已膽寒心怯，只顧收拾船隻，準備走路。至十五日，聞清兵復壓南門，遂上船揚帆投崇明去了。

　　曹大廳，遼東人，驍鷙有謀，土都堂標下官也。於十六日隨撫台統兵到福山，遙見海舟一艘，尚在大淺上連日不動，至十八日用小快船乘潮來時，內伏甲士，以蘆席遮蓋，外用穿破衣、戴氈帽的人駕舟，口中喊稱「救命」，像逃難百姓模樣。及至近船，矢刃亂髮，把三四百人殺得精光，生擒五十人。

　　進港，土都堂親審過，一堆殺在東城腳下。這一班人，畢九龍部下居多，九龍部下俱是沿江無賴，妄想出來做官的，豈肯離鄉背井，從征遠處？且港內齊整，沙船先被何羽君手下揀去，所遺者俱是篷桅不全的。畢輝揚見了，察眾人無遠從之意，如飛又上別船開去。臨別又分付道：「等潮來順水，移船再遠些，此地逼近福山，不可久留。」眾人揚聲應諾，其實待避過頭陣，少不得清兵去了，仍前登陸鬧吵，竟安然不動。那曉得曹大廳之計，真是神出鬼沒，一網都打盡了。自此內地出沒之人，除了根腳，地方漸有寧宇矣。

 
 
第六十回　土撫台恩招離叛　楊總鎮威震海洋
 
　　金戈鐵馬下虞鄉，文學名邦作戰場。

　　朝晉暮梁風景異，流屍浮血兔狐傷。

　　胡笳互動人驚竄，雞犬無聲國散亡。

　　招集流民來畏服，山河從此固金湯。

　　選將屯兵保障堅，流亡安集賀生全。

　　福山列鎮皇威遠，常熟歡騰將德賢。

　　鐵騎風馳驚虎闕，寶刀雪耀掃狼煙。

　　直教海不揚波日，萬灶貔貅盡服田。

　　土撫台，開州人，諱國寶。生得白面長軀，美須細眼，智勇足備。原系明朝河南總兵，敗於闖賊之手，失官潛居京師，後投清朝，從下江南。豫王愛其才幹，升授巡撫之職，下姑蘇收復各縣與鄉兵。及湖中白腰兵打仗，算無遺策，威名日著。是月十六日，按臨福山，兩塘百姓拈香迎接，保留蕭參將者，自上墅橋起，直到蕭家橋，何止千計。撫台坐船頭上收呈子看時，見中有雞犬不驚、秋毫無犯等語，問道：「聞他在地方打糧，怎說秋毫無犯？」

　　有能事的就對道：「糧是八月廿五日打過的，此番大兵並沒有打糧。」這一句隱然推在汪提督身上去。撫台就點頭收了呈子。將到福山，沿途逐一驗看，十三日打仗處與海上人下營處。次日，就是錢參將又是汪提督俱各領兵來會，軍聲大振。土撫台見海上人既去，隨即出榜安民，剃髮者即為順民，從前黨惡一概不問，禁止兵丁打糧擅殺。果然三五日間，東西響應，百姓歸者如市。

　　由此人心稍定，沿海一帶漸漸歸服。

　　楊總鎮諱文龍，陝西人，曾與十八騎渡江，及追執弘光皇帝下姑蘇，夙著戰功，軍中號為「小楊瞎子」。手下有十個將官，俱是弓馬嫻熟，能征慣戰的好漢。當下土都堂喚蕭世忠分付道：「聞你在此打糧，擅行燒燬民房，本該處你，姑念你打仗有功，更兼地方亦有保留你的，只是此地斷乎差你不得了，隨本院回府中別有調用。」遂著楊文龍升授加銜副總兵，鎮守福山，然後回身蘇州去。文龍在營，日日揚威耀武，操演兵馬，夜間若海中有警，令每兵執燈籠一碗，往江口守禦，走馬到煙墩下，即吹滅火，暗中轉來，再明燈而去。如此往來輪轉，海中人惟見火光不絕而至，只道是兵馬眾多，終弗敢攜舟近岸，其智略大率如此。

　　只是作事嚴刻，毫釐不肯讓人情。聞知陳上卿尚未剃髮，其實有病，拿來驗時，發是當時新剪的，果然短髮還有在衣領裡。竟綁到北門外吳橋上斬首，心肝俱被兵丁剖腹取去吃了。出獵到顧山，因地方人為踐踏了他塚棺，與兵丁廝鬧，就捉地主周秀才到營，打脫其兩腿而斃。民間凡系本縣汛地，不論戶婚田土鬥毆爭競，大小詞訟，一概都准理，百姓若稍有支吾，不服拘喚之意，即添差披甲馬軍，星飛用繩縛去，犯罪者重則大棍打腿，輕則用樸頭箭以兩人左右扯住，親射其背。樸頭用木為之，大如拳，中者其痛異常，而不至傷生。海洋塘唐二羊婆，身高八尺，聞得他做私鹽稱手，拿來幾乎打死，手下人就活吮其血，盡其家資，僅留性命。半載之間，海上人雖不敢登陸，軍中尚乏水軍戰船。次年春，又聽掌案書手褚元長之謀，招撫義陽王麾下副總兵曹士奇，剃髮歸順，待以客禮，申過土撫台，暫授原職，統軍協鎮。

　　士奇部下慣打水仗漢子不下千人，水陸軍聲大振，自此楊總兵之威名日盛，海上兵莫敢犯境，百姓重享太平之福矣。

　　題《海角遺編》後

　　金陵王氣化寒灰，胡馬乘瑕破竹來。

　　蕞爾琴川桴鼓動，彈丸福港義旗開。

　　黎元留發身先喪，赤子佳兵禍已胎。

　　日久恐教多泯沒，故將事跡綴成回。

　　天定焉能恃武功，不堪雙淚灑西風。

　　三吳虎踞終朝陷，七邑兵連千里烽。

　　榴火發時廊廟改，桂花香後室廬空。

　　倚節直向天涯望，江水滔滔海氣朦。


 
 
 
