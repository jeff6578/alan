吳中士人
　
　　吳中一士人，曾為轉運司別試解頭，以此自負，好附托顯位。是時侍御史李制知常州，丞相莊敏龐公知湖州。士人游毗陵，挈其徒飲倡家，顧謂一騶卒曰："汝往白李二，我在此飲，速遣有司持酒餚來！"李二謂李御史也。俄頃，郡廚以飲食至，甚為豐腆。有一蓐醫，適在其家，見其韋。後至御史之家，因語及之。李君極怪，使人捕得騶卒，乃兵馬都監所假，受士人教戒，就使庖買飲食，以紿坐客耳。李乃杖騶卒，使街司白士人出城。郡僚有相善者，出與之別。唁之曰："倉卒遽行，當何所詣？"士人應之曰："且往湖州依龐九耳。"聞者莫不大笑。 