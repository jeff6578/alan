譚意哥傳
　
　　譚意哥小字英奴，隨親生於英州。喪親，流落長沙，今潭州也，年八歲，母又死，寄養小工張文家。文造竹器自給。
　　一日，官妓丁婉卿過之，私念苟得之，必豐吾屋。乃召文飲，不言而去。異日復以財帛貺文，遺頗稠疊。文告婉卿曰："文廛市賤工，深荷厚意。家貧，無以為報。不識子欲何圖也？子必有告，幸請言之。願盡愚圖報，少答厚意。"婉卿曰："吾久不言，誠恐激君子之怒。今君懇言，吾方敢發。竊知意哥非君之子。我愛其容色。子能以此售我，不惟今日重酬子，異日亦獲厚利。無使其居子家，徒受寒饑。子意若何？"文曰："文揣知君意久矣，方欲先白。如是，敢不從命。"是時方十歲，知文與婉卿之議，怒詰文曰："我非君之子，安忍棄於娼家乎？子能嫁我，雖貧窮家，所願也。"文竟以意歸婉卿。過門，意哥大號位曰："我孤苦一身，流落萬里，勢力微弱，年齡幼小。無人憐救，不得從良人。"聞者莫不嗟慟。
　　婉卿日以百計誘之：以珠翠飾其首，輕暖披其體，甘鮮足其口，既久益勤，若慈母之待嬰兒。晨夕浸沒，則心為愛奪，情由利遷。意哥忘其初志，末及笄，為擇佳配。肌清骨秀，發紺眸長，荑手纖纖，宮腰搦搦，獨步於一時。車馬駢溢，門館如市。加之性明敏慧，解音律，尤工詩筆。年少千金買笑，春風惟恐居後；郡官宴聚，控騎-迎之。
　　時運使周公權府會客，意先至府，醫博士及有故至府，升廳拜公。及美髯可愛，公因笑曰："有句，子能對乎？"及曰："願聞之。"公曰："醫士拜時須拂地。"及未暇對答，意從旁曰："願代博士對。"公曰："可。"意曰："郡侯宴處幕侵天。"公大喜。意疾既愈，庭見府官，多自稱詩酒於刺。蔣田見其言，頗笑之。因令其對句，指其面曰："冬瓜霜後頻添粉。"意乃執其公裳袂，對曰："木棗秋來也著緋。"公且慚且喜，眾口吸然稱賞。
　　魏諫議之鎮長沙，游岳麓時，意隨軒。公知意能詩，呼意曰："子可對吾句否？公曰："朱衣吏，引登青障。"意對曰："紅袖人，扶下白雲。"公喜，因為之立名文婉，字才姬。意再拜曰："某，微品也。而公為之名字，榮逾萬金之賜。"劉相之鎮長沙，雲一日登碧湘門納涼，幕官從焉。公呼意對。意曰："某，賤品也。安敢敵公之才。公有命，不敢拒。"爾時迤通望江外湘渚間，竹屋茅舍，有漁者攜雙魚入脩巷。公相曰："雙魚入深巷。"意對曰："尺素寄誰家。"公喜，讚美久之。他日，又從公軒游岳麓，歷抱黃洞望山亭吟詩，坐客畢和。意為詩以獻曰：
　　真仙去後己千載，此構危享四望賒。
　　靈跡幾迷三島路，憑高空想玉雲車。
　　清猿嘯月千巖曉，古木吟風一徑斜。
　　鶴駕何時還古裡，江城應少舊人家。
　　公見詩愈驚歎；坐客傳觀，莫不心服。公曰："此詩之妖也。"公問所從來，意哥以實對。公愴然憫之。意乃告曰："意入籍驅使迎候之列有年矣，不敢告勞。今幸遇公，倘得脫籍為良人箕帚之役，雖死必謝。"公許其脫。
　　異日，詣投牒，公諾其請。意乃求良匹，久而未遇。會汝州民張正字為潭茶官，意一見謂人曰："吾得婿矣。"人詢之，意曰："彼風調才學，皆中吾意。"張聞之，亦有意。一日，張約意會於江亭。於時亭高風怪，江空月明。陡帳垂絲，清風射牖，疏簾透月，銀鴨噴香。玉枕相連，繡裳低覆，密語調簧，春心飛絮。如仙葩之並蒂，若雙魚之同泉，相得之歡，雖死未已。
　　翌日，意盡摯其裝囊歸張。有情者贈之以詩曰：
　　才識相逢方得意，風流相遇事尤佳。
　　牡丹移入仙都去，從此湘東無好花。
　　後二年，張調官，復來見，意乃治行，餞之郊外。張登途，意把臂囑曰："子本名家，我乃娼類，以賤偶貴，誠非佳婚。況室無主祭之婦，堂有垂白之親。今之分袂，決無後期。"張曰："盟誓之言，皎如日月，苟或背此，神明非欺。"意曰："我腹有君之息數月矣。此君之體也，君宜念之。"相與極勵，乃捨去。意閉戶不出，雖比屋莫見意面。既久，意為書與張云：
　　陽老春回，坐移歲月。羽伏鱗潛，音問兩絕。首春氣候寒熱，切宜保愛。逆旅都輦，所見甚多。但幽遠之人，搖心左右，企望回轅，度日如歲。因成小詩，裁寄所思。茲外千萬珍重。
　　其詩曰：
　　瀟湘江上探春回，消盡寒冰落盡梅。
　　願得兒夫似春色，一年一度一歸來。
　　逾歲，張尚未回，亦不聞張娶妻。意復有書曰：
　　相別入此新歲，湘東地暖，得春尤多。溪梅墮玉，檻杏吐紅，舊燕初歸，暖鶯已咐。對物如舊，感事自傷。或勉為笑語，不覺淚冷。數月來頗不喜食，似病非病，不能自愈。孩子無恙（意子年二歲），無煩流忿。向嘗面告，固匪自欺。君不能違親之言，又不能廢己之好，仰結高援，其元□焉。或俯就微下，曲為始終，百歲之恩，沒齒何報。雖亡若存，摩頂至足，猶不足答君意。反覆其心，雖禿十兔毫，磬三江楮，亦不能□茲稠疊，上浼君聽。執筆不覺墮淚幾硯中。鬱鬱之意，不能自己。千萬對時善有，無或以此為至念也。短唱二闋，固非君子齒牙間可吟，蓋欲攄情耳。
　　曲名《極相思令》一首：
　　湘東最是得春先，和氣暖如綿。清明過了，殘花巷陌，猶見鞦韆。對景感時情緒亂，這密意，翠羽空傳。風前月下，花時永晝，灑淚何言。
　　又作《長相恩令》一首：
　　舊燕初歸，梨花滿院，迤邐天氣融和。新晴巷陌，是處輕車驕馬，禊飲笙歌。舊賞人非，對佳時，一向樂少愁多。遠意沉沉，幽閨獨自顰蛾。正消黯，無言，自感憑高遠意，空寄煙波。從來美事，因甚天教兩處多磨？開懷強笑，向新來寬卻衣羅，似恁地人懷憔悴，甘心總為伊呵。
　　張得意書辭，情悰服久不快，亦私以意書示其所親，有情者莫不嗟歎。張內逼慈親之教，外為物議之非，更期月，親已約孫貫殿丞女為姻。定問已行，媒的素定，促其吉期，不日佳赴。張迴腸危結，感淚自零。好天美景，對樂成悲，憑高悵望，默然自己。終不敢為記報意。逾歲，意方知，為書云：
　　妾之鄙陋，自知甚明。事由君子，安敢深扣。一入閨幃，克勤婦道，晨昏恭順，豈敢告勞。自執箕帚，三改歲華。苟有未至，因當垂誨。遽此見棄，致我失圖。求之人情，似傷薄惡；揆之天理，亦所不容。業已許君，不可貽咎。有義則合，常風服於前書；無故見離，深自傷於微弱。盟顧可欺，則不復道。稚子今已三歲，方能移步，期於成人，此猶可待。妄囊中尚有數百緡，當售附郭之田畝，日與老農耕耨別穰，臥漏復毳，鑿井灌園。教其子知詩書之訓，禮義之重。願其有成，終身體庇妾之此身，如此而已。其他清風館字，明月亭軒，賞心樂事，不致如心久矣。今有此言，君固未信，俟在他日，乃知所懷。燕爾方初，宜君子之多喜；拔葵在地，徒向日之有心。自茲棄廢，莫敢憑高。思入白雲，魂遊天末。幽懷蘊積，不能窮極。得官何地，因風寄聲。固無他意，貴知動止。飲泣為書，意緒無極。千萬自愛。
　　張得意書，日夕歎悵。後三年，張之妻孫氏謝世，湖外莫通信耗。會有客自長沙替歸，遇於南省書理間。張詢客意哥行沒。客撫掌大罵曰："張生乃木人石心也！使有情者見之，罪不容誅！"張曰："何以言之？"客白："意自張之去，則掩戶不出，雖比屋莫見其面。聞張已別娶，意之心愈堅，方買郭外田百畝以自給。治家清肅，異議纖毫不可入。親教其子。吾謂古之李住滿女，不能遠過此。吾或見張，當唾其面而非之。"張慚忸久之，召客飲於肆，云："吾乃張生。子責我皆是。但子不知吾家有親，勢不得已。"客曰："吾不知子乃張君也。"久乃散。
　　張生乃如長沙。數日，既至，則微服游於市，詢意之所為，言意之美者不容刺口。默詢其鄰，莫有見者。門戶瀟灑-，庭宇清肅。張固已惻然。意見張，急閉戶不出，張曰："吾無故涉重河-，跨大嶺，行數千里之地，心固在子，子何見拒之深也，豈昔相待之薄歟？"意云："子已有室，我方端潔以全其素志。君宜去，無浼我。"張云："吾妻已亡矣。鬟者之事，君勿復為念，以理推之可也。吾不得子，誓死於此矣。"意云："我嚮慕君，忽遽入君之門，則棄之也容易。君若不棄焉，君當通媒的，為行吉禮-，然後妾敢聞命。不然，無相見之期。"竟不出。
　　張乃如其請，納彩問名，一如秦晉之禮焉。事已，乃挈意歸京師。意治閨門，深有禮法，處親族皆有恩意，內外和睦，家道已成。意後又生一子，以進士登科，終身為命婦。夫婦偕老，子孫繁茂。嗚呼，賢哉！ 