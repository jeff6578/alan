鄧綰拍馬
　
　　熙寧八年，王荊公再秉政，既逐呂惠卿，而門下之人，復為諛媚以自安。而荊公求退告去尤切，有練亨甫者，詣中丞鄧綰口："公何不言於上，以殊禮待宰相，則庶幾可留也。所謂殊禮，以丞相之子雱為樞密使，諸弟皆為兩制，婿侄皆館職，京師賜第宅田邪，則為禮備矣。"綰--如所戒而言，上察知其阿黨，亦頷之而已。一日，荊公復於上前求去，曰："卿勉為朕留，當一一如卿所欲，但未有一穩便第宅耳。"荊公駭曰："臣有何欲，而何為賜第？"上笑而不答。翌日荊公懇請其由，上出綰所上章，荊公即乞推劾。
　　先是，綰欲用其黨方揚為台官，懼不厭人望，乃並彭汝礪而薦之，其實意在揚也。無何，上黜彭汝礪，綰遽表言："臣素不知汝順之為人，昨所舉鹵莽，乞不行前狀。"即此二事，上察見其奸，遂落綰中丞，以本官知虢州。亨甫奪校書，為漳州推官。綰制曰："操心頗僻，賦性奸回，論士薦人，不循分守。"又曰："朕之待汝者，義形於色；汝之事朕者，志在於邪。"蓋謂是也。 