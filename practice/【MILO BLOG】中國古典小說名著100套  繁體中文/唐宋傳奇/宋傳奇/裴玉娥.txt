裴玉娥
　　秀才黃捐者，家世閥閱，有玉馬墜，色澤溫柔，鏤刻精工，生自幼佩帶。一日，游市中，遇老叟，鶴發丰標，大類有道者。向生乞玉墜，生亦無所吝惜，解授老人，不謝而去。
　　荊襄守帥聘生為記室，行至江諸，見一舟泊岸，詢之，乃賈於蜀者，道出荊襄。主求附舟，主人欣然諾焉。抵暮，忽聞箏聲淒惋，大似薛瓊瓊。薛瓊瓊，狹邪女，箏為當時第一手。此生素所狎暱者，入宮供奉矣。生從窗中窺伺，見幼女，年未及笄，嬌艷之容，非目所睹。少選，箏聲闃寂，生情不自持，挑燈成一詞，云："平生無所願，願作樂中箏。得近佳人纖手子，砑羅裙下放嬌聲，便死也為榮。"
　　早起伺之，女以金盆濯手。生乘間以前詞書名字從門隙中投入。女拾詞閱之，歎賞良久，遂啟半窗窺生，見生丰姿皎然，乃曰："生平恥為販夫販婦，若與此生偕伉儷，願畢矣。"自是頻以目挑。亭午，主人出舟理揖，女隔窗招生，密語曰："夜無先寢，妾有一言。"生喜不自勝。
　　至夜，新月微明，女開半戶，謂生曰："妾賈人女，小字玉娥，幼喜弄柔翰，承示佳詞，逸思新美，願得從伯鸞，齊眉德曜足矣。倘不如願，有相從地下耳。舟子在前，嚴父在側，難以盡言。某月某日，舟至涪州，父偕舟人往賽水神，日晡方返。君來當為決策。勿以紆道失期。"生曰："敬如約。"
　　次日，舟泊荊江，群從促行，女從窗中以目送生，生不勝情。人謁守帥，辭欲往謁故友，數日復來。帥曰："軍務倥傯，且無他往。"生逡巡就旅舍，陴守甚嚴，生度不得出，恐失前期，逾垣逸走，沿途問詢，如期抵涪州，見一水崖，綠陰拂岸，女舟孤泊其下。女獨倚蓬窗，如有所待，見生至，喜動顏色，曰："郎君可謂信士矣！"囑生："水急，曳纜登舟。"生以手解維，欲登，水勢洶湧，力不能持。舟逐水飄漾，去若飛電，生自岸叫呼，女從舟哭泣。生沿河狂走十餘里，望舟若滅若沒，不復見矣。
　　晚，女父至，覓舟不得，或謂纜斷，舟隨水去多時矣。女父追尋無跡，涕泗而回故里。
　　適瓊瓊之假母薛媼者，以瓊瓊供奉內庭，隨之長安，行抵漢水，見舟覆中流，急命長年曳起。舟中一幼女，有殊色，氣息奄奄。媼調以蘇合，逾日方蘇。媼詰其姓氏，且曰："字人未？"女言與生訂盟矣，出其詞為信。媼素重生，乃善視女，攜入長安，謂之曰："歲當試士，黃生必入長安。為汝偵訪，素盟可諧也。"女銜謝不已。
　　一日，有胡僧直抵其室募化。女見僧有異狀，膜拜曰："弟子有宿緣未了，望師指示迷津。"僧曰："汝育塵劫，我授汝玉墜，佩之可解。勿輕離衣裾。"授女而出。女心竊異之。
　　而生遍訪女，杳然無蹤，若醉若狂，功名無復置念。窮途資盡，適至荒林，見古剎，生人投宿，有老僧跌坐入定，生以五體投地，曰："舊與一女子有的涪州，為天吳漂沒，敢以叩問。"僧曰："老僧豈知兒女事。"生固求，僧曰："姑俟君試後，徐為訪求。"復出數金以助行裝。生不得已，一宿即行，勉強應制，得通籍，授刑部侍郎。時呂用之柄政，斂怨中外，生疏其不法，呂免官就第。生少年高第，長安議婚者踵至，悉為謝卻，蓋不忍背女初盟也。
　　呂閒居，遍覓姬妾，聞薛媼有女佳麗，以五百緡為聘，隨遣僕婢數十人，劫之歸第。女啼泣不已，呂令諸婢擁入曲房。諸客賀呂得尤物，置酒高會。有牧夫狂呼曰："一白馬突至廄，爭櫪，嚙傷群馬。白馬從堂奔入內室。"呂命索之，寂無所見，眾鹹駭異，因而罷酒。呂入女寢室，好言慰之，自為解衣，女力拒不得脫。忽有白馬長丈餘，從床第騰躍，向呂蹄嚙。呂釋女，環室而走，急呼女侍入。馬嚙女侍，傷數人倒地。呂驚惶，趨出寢所，馬遂不見。昌曰："此妖孽也！"然貪戀女姿，不忍驅去，亦不敢復入女室矣，惟遍求禳遣，有胡僧自言能禳妖，呂延僧人，僧曰："此上帝玉馬，為祟汝家，非人力能遣也。兆不利於主人。"呂曰："將奈之何？"僧曰："移之他人，可代也。"呂曰："誰為我代那？"僧良久曰："長安貴人，相公有素所仇恨者，贈以此女，彼當之矣。"呂恨生刺己，思得甘心，乃曰："得其人矣。"以金帛謝僧，不受，拂衣而出。
　　呂呼薛媼至，曰："我欲以爾女贈敵人，爾當偕往。"媼曰："故人為誰？"呂曰："刑部侍郎黃捐也。"溫聞之，私喜，入謂女曰："黃郎為刑部侍郎，相公以汝不利於主，故欲以贈之，此胡僧之力也。"呂乃以後房奩飾，悉以贈女。先令長鬚持刺投生，生力拒，不允。適薛媼至，生曰："此薛家溫也，何因至此？"媼曰："相公欲以我女充下陳，故與借來。"生曰："媼女已供奉內庭矣。"媼曰："昔在漢水中復得一女。"遂出其詞示生。生曰："是贈裴玉娥者，媼女豈玉娥那？"媼曰："香車及於門矣。"生趨迎入，相抱嗚咽。生曰："今日之會，夢耶真那？"女出玉馬，謂生曰："非此物，妾為泉下人矣。"生曰："此吾幼時所贈老叟者，何從得之？"女言是胡僧所贈，方知離而復台，皆胡僧之力。胡僧真神人，玉馬真神物也。乃設香燭，供玉馬而拜之。玉馬忽自案上躍起，長丈餘，直入雲際。前時老叟，於空中跨去，不知所適。 