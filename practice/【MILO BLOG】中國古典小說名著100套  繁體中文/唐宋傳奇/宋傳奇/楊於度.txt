楊於度
　
　　蜀中有楊於度者，善弄胡猻，於闤闠中丐乞於人。常伺養胡猻大小十餘頭，會人語。或令騎犬作參軍行李，則呵殿前後，其執鞭驅策，戴帽穿靴，亦可取笑一時。如弄醉人，則必倒之，臥於地上，扶之，久而不起。於度唱曰："街使來！。輒不起。"御史中丞來！"亦不起。或微言："侯侍中來。"胡猻即便起走，眼目張惶，佯作懼怕，人皆笑之。侯侍中弘實，巡檢內外，主嚴重，人皆懼之，故弄此戲。
　　一日，內廄胡猻維絕，走上殿閣。蜀主令人射之，以其矯捷，皆不之中，竟不能捉獲者三日。內豎奏："楊於度善弄胡猻，試令捉之。"遂以十餘頭人，望殿上拜，拱手作一行立，內廄胡猻亦在捨上窺覷。於度高聲唱言："奉敕，捉捨上胡猻來！"手下胡猻，一時上捨，齊手把捉內廄胡猻，立在殿上。蜀主大悅，因賜楊於度排衫錢帛，收系教坊。有內臣因問楊於度："胡猻胡以教之，而會人言語？"對口："胡猻乃獸，實不會人語。於度緣飼之靈砂，變其獸心，然後可教。"內臣深訝其說。則有好事者知之，多以靈砂飼胡猻、鸚鵡、犬、鼠等以教之。故知禽獸食靈砂，尚變人心；人食靈砂，足變凡質。 
　