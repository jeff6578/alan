李幼清
　
　　唐興元有知馬者李幼清。暇日，常取適於馬肆。有致悍馬於肆者，結繅交絡其頭，二力士以木夾支其頤，三四輩執撾而從之。馬氣色如將噬，有不可馭之狀。幼清迫而察之，訊於主者。且曰："馬惡無不具也，將貨焉。唯其所酬耳。"幼清以三萬易之，馬主慚其多。既而聚觀者數百輩，詰幼清。幼清曰："此馬氣色駿異，體骨德度，了非凡馬。是必主者不知，俾雜駑輩，槽棧陷敗，糞穢狼藉，刷滌不時，芻秣不適，蹄嚙蹂奮，蹇跤唐突，志性鬱塞，終不得伸。久無所賴，發而狂躁，則無不為也。"
　　既晡，觀者少閒；乃別市一新絡頭。幼清自持，徐而語之曰："爾才性不為人知，吾為汝易是鎖結穢雜之物。"馬弭耳引首。幼清自負其知，乃湯沐剪刷，別其槽棧，異其芻秣。數日而神氣小變，逾月而大變，志性如君子，步驟如俊乂，嘶如龍，顏如鳳，乃天下之駿乘也。