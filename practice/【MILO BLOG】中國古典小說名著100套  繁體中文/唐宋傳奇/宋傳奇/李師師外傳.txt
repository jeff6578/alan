李師師外傳
　　李師師者，汴京東二廂永慶坊染局匠王寅之女也。寅妻既產女而卒，寅以菽漿代乳乳之，得不死。在襁褓未嘗啼。汴俗，凡男女生，父母愛之，必為捨身佛寺。寅憐其女，乃為捨身寶光寺。
　　女時方知孩笑。一老僧目之曰："此何地，爾乃來那？"女至是忽啼。僧為摩其頂，啼乃止。寅竊喜，曰："是女真佛弟子。"--為佛弟子者，俗呼為"師"故名之曰師師。
　　師師方四歲，寅犯罪系獄死。師師無所歸，有倡籍李姥者收養之。比長，色藝絕倫，遂名冠諸坊曲。徽宗帝即位，好事奢華，而蔡京、章停、王黼之徒，遂假紹述為名，勸帝復行青苗諸法。長安中粉飾為饒樂氣象。市肆酒稅。日計萬緡，金玉繒帛，充溢府庫。於是童貫、朱勉輩復導以聲色狗馬宮室苑囿之樂。凡海內奇花異石，搜采殆遍。築離宮於汴城之北，名曰艮岳。帝時樂其中，久而厭之，更思微行，為狎邪游。
　　內押班張迪者，帝所親幸之寺人也。未宮時為長安狎客，往來諸坊曲，故與李姥善。為帝言隴西氏色藝雙絕。帝艷心焉。翼日，命迪出內府紫葺二匹、霞二端、瑟瑟珠二顆、白金廿鎰，詭雲大賈趙乙，願過廬一顧。姥利金幣，喜諾。暮夜，帝易服雜內寺四十餘人中，出東華門，二里許，至鎮安坊。--鎮安坊者，李姥所居之裡也。
　　帝麾止餘人，獨與迪翔步而入。堂戶卑庳。姥出迎，分庭抗禮，慰問周至。進以時果數種，中有香雪藕、水晶蘋婆，而鮮棗大如卵，皆大官所未供者。帝為各嘗一枚。姥夏款洽良久，獨未見師師出拜，帝延仁以待。時迫已辭退，姥乃引帝至一小軒。棐幾臨窗，縹緗數帙，窗外新莫，參差弄影。帝翛然兀坐，意興閒適，獨未見師師出侍。少頃，姥引帝到後堂。陳列鹿炙、雞酢、魚膾、羊簽等餚，飯以香子稻米，帝為進一餐。姥侍旁，款語移時，而師師終未出見。帝乃疑異，而姥忽復請浴，帝辭之。姥至帝前，耳語曰："兒性好潔，勿忤。"帝不得已，隨姥至一小樓下湢室中浴竟。姥復引帝坐後堂，餚核水陸，杯盞新潔，勸帝歡飲，而師師終未一見。
　　良久，姥才執燭引帝至房。帝奉帷而入，一燈熒然，亦絕無師師在，帝益異之，為倚徙几榻間。又良久，見姥擁一姬珊珊而來。淡妝不施脂粉，衣絹素，無艷服。新浴方罷，嬌艷如出水芙蓉。見帝意似不屑，貌殊倨，不為禮。姥與帝耳語曰："兒性頗愎，勿怪。"帝於燈下凝睇物色之，幽姿逸韻，閃爍驚眸。問其年不答。復強之，乃遷坐於他所。姥復附帝耳曰："兒性好靜坐。唐突勿罪。"遂為下帷而出。師師乃起，解玄絹褐襖，衣輕綈，卷右袂，援壁間琴，隱幾端坐而鼓《平沙落雁》之曲。輕擾慢捻，流韻淡遠。帝不覺為之傾耳，遂忘倦。比曲三終，雞唱矣。帝亟披帷出。姥聞，亦起，為進杏酥飲、棗糕、□飥諸點品。帝飲杏酥杯許，旋起去。內侍從行者皆潛候於外，即擁衛還宮。時大觀三年八月十七日事也。
　　姥私語師師曰："趙人禮意不薄，汝何落落乃爾？"師師怒曰："彼賈奴耳。我何為者？"姥笑曰："兒強項，可令御史裡行也。"而長安人言籍籍，皆知駕幸隴西氏。姥聞大恐，日夕惟涕位。泣語師師曰："洵是，夷吾族矣！"師師曰："無恐。上肯顧我，豈忍殺我？且疇昔之夜，幸不見返，上意必憐我。惟是我所竊自悼者，實命不猶，流落下賤，使不潔之名，上累至尊，此則死有餘辜耳。若夫天威震怒，橫被誅戮，事起佚游，上所深諱，必不至此，可無慮也。"
　　次年正月，帝遣迪賜師師蛇跗琴。（蛇跗琴者，琴古而漆黦，則有紋如蛇之跗，蓋大內珍藏室器也。）又賜白金五十兩。三月，帝復微行如隴西氏。師師仍淡妝素服，俯伏門階迎駕。帝喜，為執其手令起。帝見其堂戶忽華敞，前所御處，皆以蟠龍錦繡覆其上。又小軒改造傑閣，畫棟朱闌，都無幽趣。而李姥見帝至，亦匿避；宣至，則體顫不能起，無復向時調寒送暖情態。帝意不悅，為霽顏，以老娘呼之，諭以一家子無拘畏。姥拜謝，乃引帝至大樓。樓初成，師師伏地叩帝賜額。時樓前杏花盛放，帝為書"醉杏樓"三字賜之。少頃置酒，師師侍側，姥匍匐傳樽為帝壽。帝賜師師隅坐，命鼓所賜蛇跗琴，為弄《梅花三疊》。帝銜杯飲聽，稱善者再。然帝見所供餚饌皆龍鳳形，或樓或繪，悉如宮中式。因問之，知出自尚食房廚夫手，姥出金錢倩制者。帝亦不懌，諭姥今後悉如前，無矜張顯著。遂不終席，駕返。
　　帝嘗御畫院，出詩句試諸畫工，中式者歲間得一二。是年九月，以"金勒馬嘶芳草地，玉樓人醉杏花天"名畫一幅賜隴西氏。又賜藕絲燈、暖雪燈、芳苡燈、火鳳銜珠燈各十盞；鸕茲杯、琥珀杯、琉璃盞、鏤金偏提各十事；月團、鳳團、蒙頂等茶百斤；□飥、寒具、銀餤餅數盒。又賜黃白金各千兩。
　　時宮中已盛傳其事，鄭後聞而諫曰："妓流下賤，不宜上接聖躬。巨暮夜微行，亦恐事生叵測。願陛下自愛。"帝頷之。閱歲者再，不復出；然通問賞賜，未嘗絕也。宣和二年，帝復幸隴西氏。見懸所賜畫於醉杏樓，觀玩久之。忽回顧見師師，戲語曰："畫中人乃呼之竟出那？"即日賜師師辟寒金鋼、映月珠環、舞鸞青鏡、金虯香鼎。次日，又賜師師端溪、鳳味硯，李廷珪墨，玉管宣毫筆，剡溪綾紋紙。又賜李姥錢百千緡。
　　迪私言於上曰："帝幸隴西，必易服夜行，故不能常繼。今艮岳離官東偏有官地袤延二三里，直接鎮安坊。若幹此處為潛道，帝駕往還殊便。"帝曰："汝圖之。"於是迪等疏言："離官宿衛人向多露處。臣等願捐貨若干，於官地營室數百楹，廣築圍牆，以便宿衛。"帝可其奏。於是羽林巡軍等，布列至鎮安坊止。而行人為之屏跡矣。
　　四年三月，帝始從潛道幸隴西，賜藏鬮、雙陸等具。又賜片玉棋盤、碧白二色玉棋子、畫院宮扇、九折五花之簟、鱗文蓐葉之席、湘竹綺簾、五采珊瑚鉤。是日，帝與師師雙陸不勝，圍棋又不勝，賜白金二千兩。嗣後師師生辰，又賜珠鈿、金條脫各二事，璣琲一篋，毳錦數端，鷺毛繒、翠羽緞百匹，白金千兩。後又以滅遼慶賀，大繼州郡，加恩宮府。乃賜師師紫綃絹幕、五采流蘇、冰蠶神錦被、卻塵錦褥、麩金千兩，良醞則有桂露、流霞、香蜜等名。又賜李姥大府錢萬緡。計前後賜金銀錢、繒帛、器用、食物等，不下十萬。
　　帝嘗於宮中集宮眷等宴坐，韋妃私問曰："何物李家兒，陛下悅之如此？"帝曰："無他，但令爾等百人，改艷妝，服玄素，令此娃雜處其中，迥然自別。其一種幽姿逸韻，要在色容之外耳。"
　　無何，帝禪位，自號為道君教主，退處太乙宮。佚游之興，於是衰矣。師師語姥曰："吾母子嘻嘻，不知禍之將及。"姥曰："然則奈何？"師師曰："汝第勿與知，唯我所欲。"
　　時金人方啟釁，河北告急。師師乃集前後所賜金錢，呈牒開封尹，願入宮，助河北餉。復賂迪等代請於上皇，願棄家為女冠。上皇許之，賜北郭慈雲觀居之。
　　未幾，金人破汴。主帥闥懶索師師，云："金主知其名，必欲生得之。"乃索之累日不得。張邦昌等為蹤跡之，以獻金營。師師罵曰："吾以賤妓，蒙皇帝眷，寧一死，無他志。若輩高爵厚祿，朝廷何負於汝，乃事事為斬滅宗社計？今又北面事丑虜，冀得一當，為呈身之地。吾豈作若輩羔雁贄耶？"乃脫金簪自刺其喉，不死；折而吞之，乃死。道君帝在五國城，知師師死狀，猶不自禁其涕泣之汍瀾也。
　　論曰：李師師以娼妓下流，狠蒙異數，所謂處非其據矣。然觀其晚節，烈烈有俠士風，不可謂非庸中佼佼者也。道君奢侈無度，卒召北轅之禍，宜哉。 