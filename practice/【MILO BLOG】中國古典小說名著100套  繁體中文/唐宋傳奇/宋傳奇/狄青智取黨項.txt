狄青智取黨項
　
　　寶元中，黨項犯塞，時新募萬勝軍，未習戰陣，遇寇多北。狄青為將。一日，盡取萬勝旗付虎翼軍，使之出戰。虜望其旗，易之，全軍竟趨，為虎翼所破，殆無遺類。
　　又。青在涇原，嘗以寡當眾，度必以奇勝，預戒軍中，盡捨弓弩，皆執短兵器。令軍中聞鉦一聲則止，再聲則嚴陣而陽卻，鉦聲止則大呼而突之。士卒皆如其教。才遇敵，未接戰，遽聲鉦，士卒皆止。再聲，皆卻。虜人大笑，相謂曰："孰謂狄天使勇？"時虜人謂青為"天使"。鉦聲止，忽前突之，虜兵大亂，相蹂踐，死者不可勝計也。 