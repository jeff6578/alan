陳叔文
　
　　陳叔文，京師人也。專經登第，調選銓衡，授常州宜興簿。家至窘空，無數日之用，不能之官。然叔文豐骨秀美，但多鬱結，時在娼妓崔蘭英家閒坐。叔文言及已有所授，家貧未能之官。蘭英謂叔文曰："我雖與子無故，我於囊中可余於緡，久欲適人，子若無妻，即我將嫁子也。"叔文曰："吾未娶，若然，則美事。"一約即定。叔文歸欺其妻曰："貧無道途費，勢不可共往，吾且一身赴官；時以俸錢兗爾。"妻諾其說。叔文與蘭英泛汴東下。
　　叔文與英頗相得，叔文時以物遺妻。後三年替回，舟溯汴而進。叔文私念：英囊篋不下千緡，而有德於我，然不知我有妻，妻不知有彼，兩不相知，歸而相見，不惟不可，當起獄訟。叔文日夜思計，以圖其便，思惟無方，若不殺之，乃為後患。遂與英痛飲大醉，一更後，推英於水，便並女奴椎墮焉。叔文號泣曰："吾妻誤墮汴水，女奴救之並墮水！"以時昏黑，汴水如箭，舟人沿岸救撈，莫之見也。
　　叔文至京與妻相聚，共同商議。叔文曰："家本貧甚，篋筒問幸有二三千緡，不往之仕路矣。"乃為庫以解物。經歲，家事尤豐足。遇冬至，叔文與妻往宮觀，至相國寺，稠人中有兩女人隨其後。叔文回頭看，切似英與女奴焉。俄而女上前招叔文，叔文托他故，遣其妻子先行。叔文與英並坐廊砌下，叔文曰："汝無恙乎？"英曰："向時中子計，我二人墮水，相抱俘沉一二里，得木礙不得下，號呼撈救得活。"叔文愧赧泣下曰："汝甚醉，立於船上，自失腳入於水；此婢救汝，從而墮焉。"英曰："昔日之事，不必再言，令人至恨。但我活即下怨君。我居此已久，在魚巷城下住，君明日當急來訪我。不來，我將訟子於官，必有大獄，令子為齏粉。"叔文詐諾，各散去。
　　叔文歸，憂懼。巷口有王震臣聚小童為學，叔文具道其事，求計於震臣。震臣曰："子若不往，且有爭訟，於子身非利也。"叔文乃市羊果壺酒，又恐家人輩知其詳，乃僦別巷小童，攜往焉。至城下，則女奴已立門迎之。叔文入，至暮不出。荷擔者立門外，不聞耗。人詢之云："子何久在此，昏晚不去也？"荷擔人云："吾為人所使，其人在此宅，尚未出門，故候之。"居人曰："此乃空屋耳。"因執燭共人，有杯盤在地，叔文仰面，兩手自束於背上，形若今之伏法死者。申之官司，呼其妻識其屍，然無他損，乃命歸葬焉。
　　議曰：茲事都入共聞。冤施於人，不為法誅，則為鬼誅，其理彰彰，然異矣！ 