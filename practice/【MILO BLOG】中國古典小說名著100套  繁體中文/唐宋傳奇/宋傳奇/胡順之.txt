胡順之
　　胡順之為浮梁縣令，民臧有金者，素豪橫，不肯出租。畜犬數十頭，裡正近其門，輒噬之。繞垣密植桔袖，人不可入。每歲裡正常代之輸租，前縣令不肯禁。順之至官，裡正白其事，順之怒曰："汝輩嫉其富，欲使之與為仇耳。安有王民不肯輸租者邪？第往督之。"及期，裡正白不能督，順之使快手繼之，又曰不能入。使押司錄事繼之，又白不能。順之悵然曰："然則此租必使令自督邪？"乃命裡正聚稿，自抵其居，以稿塞門而焚之。臧氏人皆逃逸，順之悉令掩捕，驅至縣。其家男子年十六以上，盡痛杖之。乃召謂曰："胡順之無道，既焚爾宅，又杖爾父子兄弟，可速詣府自訟矣。"臧氏皆懾服，無敢詣府者。
　　府甕遣教練使詣縣，順之聞之曰："是故欲來煩擾我也。"乃微使人隨之，陰記其入驛捨及受驛吏供給之物。既至，入謁，色甚倨，順之延與坐，徐謂曰："教練何官邪？"曰："本州職員耳。"曰："應入驛乎？"教練踧踖曰："道中無邸店，暫止驛中耳。"又曰："應受驛吏供給乎？"曰："道中無芻糧，故受之。"又曰："應與命官坐乎？"教練使趨下謝罪，順之乃收械系獄，置暗室中，以糞十甕環其側。教練使不勝其苦，因順之過獄，呼曰："令何不問我罪？"順之笑謝曰："教練幸勿訝也，令方多事，未暇問也。"系十日，然後杖之二十，教練不伏，曰："我職員也，有罪，當受杖於州。"順之笑曰："教練使人為職員，殊不知法杖罪不送州邪？"卒仗之。自是府吏無敢擾縣者，州雖惡之，然不能罪也。 