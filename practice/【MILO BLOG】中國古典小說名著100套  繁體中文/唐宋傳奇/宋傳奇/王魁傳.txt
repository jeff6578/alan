王魁傳
　
　　王魁下第失意，入山東萊州，友人招游北市深巷小宅，有婦人絕艷，酌酒曰："某名桂英。酒乃天之美祿，足下得桂英而飲天祿，前春登第之兆。"乃取擁項羅巾請詩，生題曰："謝氏筵中聞雅唱，何人□玉在簾幃，一聲透過秋空碧，幾片行雲不敢飛。"桂曰："君但為學，四時所須，我辦之。"由是魁朝暮去來。
　　逾年，有詔求賢，桂為辦西遊之用。將至州北，望海神廟盟曰："吾與桂，誓不相負，若生離異，神當之。"魁至京闈，寄詩曰："琢月磨雲輸我輩，都花占柳是男兒。前春我若功成去，好養鴛鴦作一池。"後唱第為天下第一。魁私念："科名若此，以一娼玷辱，況家有嚴君不容也。"不復與書。桂寄詩曰："夫貴婦榮千古事，與君才貌各相宜。"又曰："上都梳洗逐時宜，料得良人見即思。早晚歸來幽閣內，須教張敞畫新眉。"又曰："陌上笙歇錦繡鄉，仙郎得意正疏狂-。不知憔悴幽閨者，日覺春衣帶系長頸。"魁父約崔氏為親；授徐州僉判振。桂喜曰："徐去此不遠，當使人迎我矣。"遣僕持書。魁方坐廳決事，大怒，叱書不受。桂曰："魁負我如此，當以死報之！"揮刃自刎。
　　魁在南都試院，有人自燭下出，乃桂也。魁曰："汝固無恙乎？"桂曰："君輕恩薄義，負誓渝盟，使我至此！"魁曰："我之罪也，為汝飯僧，誦佛書，多焚錢紙，捨我可乎？"桂曰："得君之命即止，不知其他也。"魁欲自刺。母曰："汝何悖亂如此！"魁曰："日與冤會，逼迫以死。"母召道士高守素屢醮。守素夢至官府，魁與桂發相系而立，有人戒曰："汝知則勿復拔。"數日，魁竟死。 
　