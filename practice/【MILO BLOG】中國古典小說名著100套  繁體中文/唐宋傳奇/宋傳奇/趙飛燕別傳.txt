趙飛燕別傳
　
　　餘裡有李生，世業儒。一日，家事零替。余往見之，牆角破筐中有古文數冊，其間有《趙後別傳》，雖編次脫落，尚可觀覽。余就李生乞其文以歸，補正編次以成傳，傳諸好事者。
　　趙後腰骨纖細，善蹈步行，若人手執花枝，顫顫然，他人莫可學也。在主家時，號為飛燕。入宮，復引援其妹，得寵，為昭儀。昭儀尤善笑語，肌骨秀滑。二人皆稱天下第一，色傾後宮。自昭儀入宮，帝亦稀幸東宮。昭儀居西宮，太后居中宮。
　　後日夜欲求子，為自固久遠計，多以小犢車載少年子與通。帝一日惟從三四人往後宮，後方與人亂，不知。左右急報，後驚，遽出迎帝。后冠發散亂，言語失度，帝亦疑焉。帝坐未久，復聞壁衣中有人嗽聲，帝乃出。由是帝有害後意，以昭儀隱忍未發。一日，帝與昭儀方飲，帝忽攘袖瞋目，直視昭儀，怒氣佛然不可犯。昭儀遽起，避席伏地，謝曰："臣妾族孤寒，下無強近之親，一旦得備後庭驅使之列，不意獨承幸御，濃被聖私，立於眾人之上。恃寵邀愛，眾謗來集。加以不識忌諱，冒觸威怒，臣妾願賜速死，以寬聖抱。"因涕泣交下。帝自引昭儀臂曰："汝復坐，吾語汝。"帝曰："汝無罪。汝之姐，吾欲梟其首，斷其手足，置於溷中，乃快吾意。"昭儀曰："何緣而得罪？"帝言壁衣中事。昭儀曰："臣妾緣後得填後宮，後死，則妾安能獨生？況陛下無故而殺一後，天下有以窺陛下也。願得身實鼎鑊，體膏斧鉞。"因大慟，以身投地。帝驚，這起持昭儀曰："吾以汝之，故，固不害後，第言之耳，汝何自恨若是！"久之，昭儀方就坐，問壁衣中人。帝陰窮其跡，乃宿衛陳崇子也。帝使人就其家殺之，而廢陳崇。昭儀往見後，具述帝所言，且曰："姐曾憶家貧，饑寒無聊，使我共鄰家女為草履，入市貨履市米，一日得米歸，遇風雨，無火可炊，饑寒甚，不能成寐，使我擁姐背，同泣。此事姐豈不憶耶？今日幸富貴，無他人次我，而自毀如此！脫或再有過，帝復怒，事不可救，身首異地，為天下笑。今日，妾能拯救也；存歿無定，或爾妾死，姐尚誰援乎？"乃涕泣不已，後亦泣焉。自是帝不復往後宮，承幸御者，昭儀一人而已。
　　昭儀方浴，帝私覘。侍者報昭儀，昭儀急趨燭後避，帝瞥見之，心愈眩惑。他日，昭儀浴，帝默賜侍者金錢，特令不言。帝自屏罅覘，蘭湯灩灩，昭儀坐其中，若三尺寒泉浸明玉，帝意思飛蕩，若無所主。帝常語近侍曰："自古人主無二後，若有，則吾立昭儀為後矣。"趙後知帝見昭儀浴，益加寵幸，乃具湯浴請帝以觀。既往，後入浴，後裸體，以水沃帝，愈親近而帝愈不樂，不終浴而去。後泣曰："愛在一身，無可奈何！"
　　後生日，昭儀為賀，帝亦同往。酒半酣，後欲感動帝意，乃泣數行下。帝曰："他人對酒而樂，子獨悲，豈不足耶？"後曰："妾昔在主家時，帝幸其第。妾立主後，帝時視妾不移目，甚久。主知帝意，遣妾侍帝，竟成更衣之幸。下體嘗污御衣，欲為浣去，帝曰："留以為憶。"不數日，備後宮，時帝嚙痕猶在妾頸，今日思之，不覺感泣。"帝惻然懷舊，有愛後意，顧視嗟歎。昭儀知帝欲留，先辭去，帝逼暮方離後宮。
　　後因帝幸，心為奸利，三月後乃詐托有孕，上箋奏云：
　　臣妾久備掖庭，先承幸御，遣賜大號，積有歲時。近因始生之日。優加善祝之私，特屈乘輿，俯臨東掖，久侍宴私，再承幸御。臣妄數月來，內宮盈實，月脈不流，飲食甘美，不異常日。知聖躬之在體。辨六甲之入懷。虹初貫日，應是珍祥，龍據妾胸，茲為佳瑞。更期誕育神嗣，抱日趨庭，瞻望聖明，踴躍臨賀，謹此以聞。
　　帝時在西宮，得奏喜動顏色，答云：
　　因閱來奏，喜慶交集。夫妻之私，義均一體；社稷之重，嗣續為先。妊體方初，保綏宜厚。藥有性者勿舉，食元毒者可親。有懇來上，無煩箋奏，口授宮使可矣。
　　兩宮候問，宮使交至。後慮帝幸，見其詐，乃與宮使王盛謀自力之計，盛謂後曰："莫若辭以有妊者不可近人，近人則有所觸，觸則孕或敗。"後乃遣王盛奏帝，帝不復見後，第遣使問安否。
　　而甫及誕月，帝具浴子之儀。後召王盛及宮中人曰："汝自黃衣郎出入禁掖，吾引汝父子俱富貴。吾欲為自利長久計，托孕乃吾之私意，今己及期，子能為吾謀焉？若事成，子萬世有厚利。"盛曰："臣與後取民間才生子攜入宮，為後子，但事密不洩，亦無害。"後曰："可。"盛於都城外有生子者，以百金售之。以物囊之，入宮見後。既發器，則子死矣。後驚曰："子死，安用也？"盛曰："臣今知矣，載子之器不洩氣，子所以死也。臣今再求子，盛之器中，穴其上，使氣可出入，則子不死。"盛得子，趨宮門欲入，則子驚啼尤甚，盛不敢入。少選，復攜之趨門，子復如是，盛終不敢攜入宮。後宮守門吏嚴密，因向有壁衣中事，故帝令加嚴之甚。盛來見後，具言子驚啼事。後泣曰："為之奈何？"時已逾十二月矣，帝頗疑訝。或奏曰："堯之母十四月而生堯，後所妊當是聖人。"後終無計，乃遣人奏帝云："臣妾昨夢龍臥，不幸聖嗣不育。"帝但歎惋而已。昭儀知其詐，乃遣人謝後曰："聖嗣不育，豈日月未滿也？三尺童子尚不可欺，況人主乎？一日手足俱見，妾不知姐之死所也。"
　　時後宮掌茶宮女朱氏生子，宦者李守光奏帝，帝方與昭儀共食，昭儀怒，言干帝曰："前者帝言自中宮來，今朱氏生子，從何而得也？"乃以身投地，大慟。帝自持昭儀起坐。昭儀呼官吏祭規曰："急為吾取此子來。"規取子上，昭儀謂規曰："為吾殺之。"規疑慮，昭儀怒罵曰："吾重祿養汝，將安用也？不然，吾並戮汝。"規以子擊殿礎死，投之後宮。後宮人凡孕子者，皆殺之。
　　後帝行步遲澀，氣頗憊，不能御昭儀。有方士獻大丹，養於火百日乃成。先以甕貯水，滿，即置丹於水中，即沸，又易去，復以新水。如是十日。不沸方可服。帝日服一粒，頗能幸昭儀。帝一夕在太慶殿，昭儀醉進十粒。初夜，絳帳中擁昭儀，帝笑聲吃吃不止。及中夜，帝昏昏，知不可，將起坐，或僕或臥。昭儀急起，秉燭視帝，精出如湧泉。有頃，帝崩。
　　太后遣人理昭儀，且急窮帝得疾之端，昭儀乃自縊。
　　後居東宮，久失御。一夕後寢，驚啼甚久，侍者呼問，方覺。乃言曰："適吾夢中見帝，帝自雲中賜吾坐。帝命進茶，左右奏帝云：'向日侍帝不謹，不合啜此茶。'吾意既不足，吾又問帝：'昭儀安在？'帝曰：'以數殺吾子，今罰為巨黿，居北海之陰水穴間，受千歲冰寒之苦。'故爾大慟。"
　　後北鄙大月氏王獵於海上，見巨黿出於穴上，首猶貫玉釵，顒望波上，睠睠有戀人意。大月氏王遣使問梁武帝，武帝以昭儀事答之。 