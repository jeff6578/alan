綠珠傳
　
　　綠珠者，姓梁，白州博白縣人也。州則南昌郡，古粵地，秦象郡，漢合浦縣地。唐武德初，削平蕭銑，於此置南州，尋改為白州，取白江為名。州境有博白山、博白江、盤龍洞、房山、雙角山，大荒山；山上有池，池中有婢妾魚。綠珠生雙角山下，美而艷。粵俗以珠為上寶，生女為"珠娘"，生男為"珠兒"，綠珠之字，由此而稱。
　　晉石崇為交趾採訪使，以真珠三斛致之。崇有別廬，在河南金谷澗，澗中有金水，自太白源來。崇即川阜置園館。綠珠能吹笛，又善舞《明君》（明君，昭君也。辟晉文帝諱，改昭為明。）明君者，漢妃也。漢元帝時，匈奴單于入朝，詔王牆配之，即昭君也。及將去，入辭，光彩射人，天子悔焉，重難改更，漢人憐其遠嫁，為作此歌。崇以此曲教之，而自製新歌曰：
　　我本良家子，將適單于庭；
　　辭別未及終，前驅已抗旌。
　　僕御流涕別，轅馬悲且鳴；
　　哀郁傷五內，涕泣霑珠纓。
　　行行日已遠。遂造匈奴城；
　　延佇於穹廬，加我閼氏名。
　　殊類非所安，雖貴非所榮；
　　父子見凌辱，對之慚且驚。
　　殺身良不易，默默以苟生；
　　苟生亦何聊？積思常憤盈。
　　願假飛鴻翼，乘之以遐征；
　　飛鴻不我顧，佇立以屏營。
　　昔為匣中玉，今為糞上英；
　　朝華不足歡，甘與秋草並。
　　傳語後世人；遠嫁難為情。
　　崇又制《懊惱曲》以贈綠珠。崇之美艷者千餘人，擇數十人妝飾一等，使忽視之，不相分別。刻玉為倒龍佩，紊金為鳳凰釵，結袖繞楹而舞。欲有所召者，不呼姓名，悉聽佩聲，視釵色。佩聲輕者居前，鋇色艷者居後，以為行次而進。
　　趙王倫亂常，賊類孫秀，使人求綠珠。崇方登涼觀，臨清水，婦女侍側。使者以告，崇出婢數十人以示之，皆蘊蘭麝而披羅縠曰："任所擇。"使者曰："君侯服御麗矣！然受命指索綠珠，不知孰是。"崇勃然曰："吾所愛，不可得也！"秀因是譖倫族之。收兵忽至，崇謂綠珠曰："我今為爾獲罪。"綠珠泣曰："願效死於君前。"崇因止之，於是墜樓，而崇棄東市。時人名其樓曰綠珠樓。樓在步庚裡，近狄泉，狄泉在王城東。
　　綠珠有弟子宋禕有國色，善吹笛，後入晉明帝官中。
　　今白州有一派水，自雙角山出，合容州江，呼為綠珠江。亦猶歸州有昭君灘、昭君村、昭君場；吳有西施谷、脂粉塘，蓋取美人出處為名。又有綠珠井，在雙角山下。耆老傳云："汲此井飲者，誕女必多美麗。閭裡有識者，以美色無益於時，因以巨石鎮之。爾後雖有產女端妍者，而七竅四肢，多不完具。"異哉！山水之使然。昭君村生女，皆炙破其面。故白居易詩曰："不取往者戒，恐貽來者冤。至今村女面，燒的成瘢痕。"又以不完具而惜焉。
　　牛僧孺《周秦行記》云："夜宿薄太后廟，見戚夫人、王嬙、太真妃、潘淑妃各賦詩言志，別有善笛女子，短鬟窄袖長帶，貌甚美，與潘氏偕來。太后以接座居之，令吹笛，往往亦及酒。太后顧而謂曰：'識此否？石家綠珠也，潘妃養作妹。'太后曰：'綠珠豈能無詩乎？'綠珠拜謝。作曰：'此日人非昔日人，笛聲空怨趙王倫。紅殘鋼碎花樓下，金谷千年更不春。'太后曰：'牛秀才遠來，今日誰人與伴？'綠珠曰："石衛尉性嚴忌，今有死，不可及亂。'"然事雖詭怪，聊以解頤。
　　噫！石崇之敗，雖自綠珠始，亦其來有漸矣。崇常刺荊州，劫奪遠使，沉殺客商，以致巨富。又遺王愷鴆鳥，共為鴆毒之事。有此陰謀，加以每邀客宴集，令美人行酒，客飲不盡者，使黃門斬美人。王丞相與大將軍嘗共訪崇，丞相素不能飲，輒自勉強，至於沉醉；至大將軍，故不飲以觀其變，已斬三人。君子曰："禍福無門，惟人所召。"崇心不義，舉動殺人，烏得無報也！非綠珠無以速石崇之誅，非石崇無以顯綠珠之名。
　　綠珠之墜樓，侍兒之有貞節者也。比之於古，則有曰六出。六出者，王進賢侍兒。進賢，晉愍太子妃。洛陽亂，石勒掠進賢渡孟津，欲妻之。進賢罵曰："我皇太子婦，司徒公女，胡羌小子，敢於我乎！"言畢投河。六出曰："大既有之，小亦宜然。"復投河中。
　　又有窈娘者，武周時喬知之寵婢也，盛有姿色，特善歌舞。知之教之讀書，善屬文，深所愛幸。時武承嗣驕貴，內宴酒酣，迫知之將金玉賭窈娘。知之不勝，便使人就家強載以歸。知之怨悔，作《綠珠篇》以敘其怨。詞曰：
　　石家金谷重新聲，明珠十斛買娉婷。
　　此日可憐無復比，此時可愛得人情。
　　君家閨閣未曾難，嘗持歌舞使人看。
　　富貴雄豪非分理，驕矜勢力橫相干。
　　辭君去君終不忍，徒勞掩面傷紅粉。
　　百年離別在高樓，一旦紅顏為君盡。
　　知之私屬承嗣家閹奴傳詩於窈娘。窈娘得詩悲泣，投井而死。承嗣令汲出，於衣中得詩，鞭殺閹奴，諷吏羅織知之，以至殺焉。
　　悲夫！二子以愛姬示人，掇喪身之禍，所謂倒持大阿，授人以柄。《易》曰："慢藏誨盜，冶容海淫。"其此之謂乎！其後詩人題歌舞妓者，皆以綠珠為名。庾肩吾曰：
　　蘭堂上客至，綺席清弦撫。
　　自作《明君辭》，還教綠珠舞。
　　李元操云：
　　絳樹搖歌扇，金谷舞筵開。
　　羅袖拂歸客，留歡醉玉杯。
　　江總云：
　　綠殊含淚舞，孫秀強相邀。
　　綠珠之沒，已數百年矣，詩人尚詠之不已，其故何哉？蓋一婢子，不知書，而能感主恩，憤不顧身，其志烈懍懍，誠足使後人仰慕歌詠也。至有享厚祿，盜高位，亡仁義之行，懷反覆之情，暮四朝三，惟利是務，節操反不若一婦人，豈不愧哉！今為此傳，非徒述美麗，窒禍源，且欲懲戒辜恩背義之類也。季倫死後十日，趙王倫敗，左衛將軍趙泉斬孫秀干中書，軍士趙駿剖秀心食之。倫囚金墉城，賜金屑酒。倫慚，以巾復面曰："孫秀誤我也！"飲金屑而卒。皆夷家族。南陽生曰："此乃天假之報怨。不然，何梟夷之立見乎！" 