錢若水
　
　　錢若水為同州推官，知州性褊急，數以胸臆決事下當。若水固爭不能得。輒曰："當奉陪贖銅耳。"已而果。朝廷及上司所駁，州官皆贖論，知州愧謝，已而復然，前後如此數矣。有富民家小女奴逃亡，不知所之。奴父母訟於州，命錄事參軍鞠之。錄事嘗貸錢於富民不獲，乃劾宮民父子數人共殺女奴，棄屍水中，遂失其屍。或為元謀，或從，而加罪，皆應死。富民不勝榜楚，自誣服，具上州官，審復無反異，皆以為得實。若水獨疑之，留其獄，數日不決。錄事詣若水聽事，詬之曰："若受富民錢，欲出其死罪邪？"若水笑謝曰："今數人當死，豈可不少熟觀其獄詞邪？"留之且旬日，知州屢趣之，不能得，上下皆怪之。
　　若水一旦詣州，屏人盲曰："若水所以留其獄者，密使人訪求女奴，今得之矣。"知州驚曰："安在？"若水因密使人送女奴於知州所。知州乃垂簾，引女奴父母問曰："汝今見汝女，識之乎？"對曰："安有不識也？"因從簾中推出示之，父母泣曰："是也。"乃引富氏父子，悉破械縱之。其人號泣不肯去，曰："微使君之賜，則某滅族矣。"知州曰："推官之賜也，非我也。"其人趣詣若水聽事，若水閉門拒之，曰："知州自求得之，我何與焉？"其人不得入，繞垣而哭，傾家資以飯僧，為若水祈福。知州以若水雪冤死者數人，欲為之奏論其功，若水固辭曰："若水但求獄事正，人不冤死耳，論功非其本心也。且朝廷若以此為若水功，當置錄事於何地邪？"知州歎服曰："如此尤不可及矣。"錄事詣若水，叩頭愧謝，若水曰："獄情難知，偶有過誤，何謝也？"於是遠近翕然稱之。未幾，太宗聞之，驟加進擢，自幕職半歲中為知制浩，二年中為樞密副使。 