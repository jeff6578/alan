賣油翁
　
　　陳康肅公堯咨，善射，當世無雙，公亦以此自矜。嘗射於家圃，有賣油翁釋擔而立，睨之，久而下去，見其發矢十中八九，但微頷之。康肅問曰："汝亦知射乎？吾射不亦精乎？"翁曰："無他，但手熟耳。"康肅忿然曰："爾安敢輕吾射！"翁曰："以我酌油知之。"乃取一葫蘆，置於地，以錢覆其口，徐以杓酌油瀝之，自錢孔入，而錢不濕。因曰："我亦無他，惟手熟耳。"康肅笑而遣之。此與莊生所謂解牛、斫輪者何異？ 