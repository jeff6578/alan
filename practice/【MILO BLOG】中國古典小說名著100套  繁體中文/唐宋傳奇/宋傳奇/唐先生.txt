唐先生
　　唐先生，名甘弼，海陵人。為郡小吏，廉恪無他伎。一日晨出，若有所遇者，忽裂巾毀屨，解衣濡水滌橋，裸程褻語，見者遭嫚罵。家人以為狂，圄於別室。悉毀臥具為坎阱，寢處其間。歲余，其母哀而縱之，冬夏一布襦，僅蔽膝，負敝衣於左肩，蓬首鬍髯，垢面跣足，常以指按其頰，訪佯井閭中，人呼唐九郎。或發語干休咎，人始異之，稍就占訊，喜怒語默無不驗。
　　凡飲食或捐半於地，或委溝渠，而食其餘。得炊餅，漬渠泥啖之。得酒或覆於幾，又祭之地，復收飲，無少損也。所臨列肆，是日必大獲，竟欲延致，有以禮招之而弗屑者。
　　旗亭間以飲食為博徒者，數負不自活，乞憐于先生。或與之錢，以為博資，則終日勝。酤釀欲成而敗，先生至甕下索飲。釀者曰："是不佳，當別酌以獻。"不從，漉而飲之，香味俱變，未竟日而售。常寓宿王氏米肆高廩上，肆罵狂穢無所辟。其家婦子羞惡，俟其他之，窈相與誚詈，先生不復往，數日無所貿易。頹悔謝，乃復。比捨火，延其屋，焮寢矣，獨堅臥不動。俄反風而火滅。
　　人家非常所游者，亦憚其來，其來也必有異。晨至蔣氏捨，排闥入婦寢，取溺器翻衽席，衣衾淋漓。顧笑曰："解了矣！"室中人頗怒。既而聞一婢自經，系絕得不死。
　　建炎二年，忽持甓自擊其頰，俄裴淵潰卒至，摽掠無遺，乃悟打頰者，隱語"打劫"耳。
　　紹興元年，語人曰："上元夜觀燈時，虜人陷城。"至上元日，火仙源宮屋五百楹，煨燼無餘矣。
　　張榮來據城，聞其神異，執於酤肆。大雪中露坐，方數尺獨無雪，膚略不沾潤。乃積雪丈餘，穿洞穴，埋其中，彌日出之，怡然也。
　　人問："寇亂何時已邪？"曰："直待見閻羅。"聞者憂之，謂不可逃死。無幾何，有裨將李貴過城下，號李閻羅，自是歲小休矣。
　　四年，劉豫犯淮南，郡守趙康直問之，書曰："十三日硬齊。"又問，書曰："十三日軟齊。"蓋偽齊始肆猖獗，終大敗而去。
　　七年冬十一月，大呼於市曰："二十一日雪下，二十二日唐倒。"皆不測其意。至期大雪，明日往河西張氏捨，求附火，潛抱薪自焚於隙屋。張覺之，體已灼爛，索寢衣披之，行至常所居米肆端坐，手擷燔肉以食，且以飼犬，須臾而逝。有田夫自斗門至，中途遇其西行，問："先生安往？"曰："吾歸也。"入城，既自焚矣。住世六十餘歲，葬響林原。歲余後，有磋商見先生於江西，而蜀人亦見之於青城雲。 