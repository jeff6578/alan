台妓嚴蕊
　
　　天台營妓嚴蕊，字幼芳，善琴、弈、歌舞、絲竹、書畫，色藝冠一時。間作詩詞，有新語。頗通古今，善逢迎。四方聞其名，有不遠千里而登門者。
　　唐與正守台日，酒邊嘗命賦紅白桃花，即成《如夢令》云："道是梨花不是，道是杏花不是，白白與紅紅，別是東風情味。曾記，曾記。人在武陵微醉。"與正賞之雙縑。
　　又七夕，郡齋開宴，坐有謝元卿者，豪士也，夙聞其名，因命之賦詞，以己之姓為韻。酒方行，而已成《鵲橋仙》云："碧梧初出，桂香才吐，池上水花微謝。穿針人在合歡樓，正月露玉盤高瀉。蛛忙鵲懶，耕慵織倦，空做古今佳話。人間剛道隔年期，指天上方才隔夜。"元卿為之心醉，留其家半載，盡客囊橐饋贈之而歸。
　　其後，朱晦庵以使節行部至台，欲披與正之罪，遂指其嘗與蕊為濫，系獄月餘。蔥雖備受箠楚，而一語不及唐，然猶不免受杖。移籍紹興，且復就越，置獄鞠之，久不得其情。獄吏因好言誘之曰："汝何不早認，亦不過杖罪，況已經斷，罪不重科，何為受此辛苦邪？"蕊答云："身雖賤妓，縱是與太守有濫，科亦不至死罪；然是非真偽，豈可妄言以污士大夫？雖死不可誣也。"其辭既堅，於是再痛杖之，仍繫於獄。兩月之間，一再受杖，委頓幾死。然蕊聲價愈騰，至徹阜陵之聽。
　　未幾，朱公改除，而岳霖商卿為憲，因賀朔之際，憐其病瘁，命之作詞自陳。蕊略不構思，即口占《卜算子》云："不是愛風塵，似被前緣誤，花落花開自有時，總賴東君主。去也終須去，住也如何住。若得山花插滿頭，莫問奴歸處。"即日判令從良。繼而宗室近屬納為小婦，以終身焉。《夷堅志》亦嘗略載其事，而不能詳。余蓋得之天台故家雲。 