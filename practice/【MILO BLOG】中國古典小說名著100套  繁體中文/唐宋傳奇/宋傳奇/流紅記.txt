流紅記
　　唐傅宗時，有儒士於祐，晚步禁衢間。於時萬物播落，悲風素秋，頹陽西傾，羈懷增感。視御溝，浮葉續續而下。祐臨流浣手。久之，有一脫葉、差大於他葉，遠視之，若有墨跡載於其上。浮紅泛泛，遠意綿綿。祐取而視之、果有四句題於其上。其詩曰：
　　流水何太急，深宮盡日閒。
　　慇勤謝紅葉，好去到人間。
　　祐得之，蓄於書笥，終日詠味，喜其句意新美，然莫知何人作而書於葉也。因念御溝水出禁掖，此必宮中美人所作也。祐但寶之，以為念耳；亦時對好事者說之。祐自此思念，精神俱耗。一日，友人見之，曰："子何清削如此？必有故，為吾言之。"祐曰："吾數月來，眠食俱廢。"因以紅葉句言之。友人大笑曰："子何愚如是也！彼書之者，無意於子。子偶得之，何置念如此？子雖思愛之勤，帝禁深宮，子雖有羽翼，莫敢往也。子之愚，又可笑也。"祐曰："天雖高而聽卑，人苟有志，天必從人願耳，吾聞土仙客遇無雙之事，卒得古生之奇計。但患無志耳。事固未可知也。"祐終不廢思慮，復為二句，題於紅葉上云：
　　曾聞葉上題紅怨，葉上題詩寄阿誰？
　　置御溝上流水中，俾其流入宮中。人或笑之，亦為好事者稱道，有贈之詩者，曰：
　　君恩不禁東流水，流出宮情是此溝。
　　祐後累舉不捷，跡頗羈倦，乃依河中貴人韓泳門館，得錢帛稍稍自給，亦無意進取。久之，韓泳召佑謂之曰："帝禁宮人三十餘得罪，使各適人。
　　有韓夫人音，吾同姓，久在宮。今出禁庭，來居吾捨。子今未娶，年又逾仕，困苦一身，無所成就，孤生獨處，吾甚憐汝。今韓夫人筐中不下千緡，本良家女、年才三十，姿色甚麗。吾言之，使聘子，何如？"祐避席伏地曰："窮困書生，寄食門下，晝飽夜溫，受賜甚久。恨無一長，不能圖報，早暮愧懼，莫知所為。安敢復望如此。"泳令人通媒妁，助祐進羔雁，盡六禮之數，交二姓之歡。祐就吉之夕，樂甚。明日，見韓氏裝橐甚厚，姿色絕艷。祐本不敢有此望，自以為誤入仙源，神魂飛越。既而韓氏於祐書笥中見紅葉，大驚曰："此吾所作之句，君何故得之？"祐以實告。韓氏夏曰："吾於水中亦得紅葉，不知何人作也。"乃開笥取之，乃祐所題之詩。相對驚歎感泣久之。曰："事豈偶然哉？莫非前定也。"韓氏曰："吾得葉之初，嘗有詩，今尚藏篋中。"取以示祐詩云：
　　獨步天溝岸，臨流得葉時。
　　此情詐會得，腸斷一聯詩。
　　聞者莫不歎異驚駭。一日，韓泳開宴召祐泊韓氏。泳曰："子二人今日可謝媒人也。"韓氏笑答曰："吾為祐之合，乃天也，非媒氏之力也。"泳曰："何以言之？"韓氏索筆為詩，曰：
　　一聯佳句題流水，十載幽思滿素懷。
　　今日卻成鸞鳳友，方知紅葉是良媒。
　　泳曰："吾今知天下事無偶然者也。"僖宗之幸蜀，韓泳令祐將家僮百人前導。韓以宮人得見帝，具言適祐事。帝曰："吾亦微聞之。"召祐，笑曰："卿乃朕門下舊客也。"祐伏地拜，謝罪。帝還西都，以從駕得官，為神策軍-虞候；韓氏生五子三女。子以力學-俱有官，女配名家。韓氏治家有法度，終身為命婦許。宰相張浚作詩曰：
　　長安百萬戶，御水國東注。
　　水上有紅葉，子獨得佳句。
　　子復題脫葉，流入宮中去。
　　深宮千萬人，葉歸韓氏處。
　　出宮三十人，韓氏籍中數。
　　回首謝君恩，淚灑胭脂雨。
　　寓居貴人家，方與子相遇。
　　通媒六禮具，百歲為夫婦。
　　兒女滿眼前，青紫盈門戶。
　　茲事自古無，可以傳千古。
　　議曰：流水，無情也；紅葉，無情也。以無情寓無情而求有情，終為有情者得之，復與有情者合，信前世所未聞也。夫在天理可合，雖胡、越之遠，亦可合也；天理不可，則雖比屋鄰居，不可得也。悅於得，好於求者，觀此，可以為誡也。 