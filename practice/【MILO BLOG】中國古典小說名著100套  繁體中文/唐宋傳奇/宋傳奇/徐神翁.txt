徐神翁
　　徐神翁，名守信，海陵人也。生六七歲始能言。父隸衙籍。少孤，無以自給，年十九歲，役於天慶觀。常持一帚供灑掃，盡力煩辱之事。嘉祐四年，天台道士余元吉來游，示惡疾，過者惡之，公獨事之無倦。忽於溺器得丹沙，餌之。元吉委化，公喪之以師禮，丐斂具於海安徐氏。葬之日，徐見公來謝，甫出戶，取金贈之，相望數步而追莫及，實未嘗出也。自是常放言嘯歌，默誦道書，絕飲食至數日。然供役未始乏事。茹蔬，取黃葉者自食，曰："此先生萊也。"春白粲奉眾，別貯秕稗與丐士同食。
　　治平中，有客自蜀來，號"黑道人"。每至觀，獨與公語。既去，謂逆旅人曰："吾無以謝爾，令爾邸暑無蚊耳。"已而信然。
　　會糧竭，道正唐日嚴晨命公督租於遠郊。既往矣，晡時，見三清殿後枕帚臥者，公也，怪而問之，公曰："來早米自至。"詰旦果然。唐謂田丁："爾自運至，甚善。"皆笑曰："徐二翁終日程督不少休，何謂自運至也？"日嚴大驚，始命名，置弟子籍。熙寧九年，以守金寶牌恩，度為道士。公笑曰："我只解掃地，不事冠擎。"短褐力役如故。
　　素不嫻書，忽作楷字，假度人經語，為人言禍福。有謁而不見者，有自往神遇者，有不施而求音，有施而不受者。若怒罵戲笑，無非休咎所寓。或薄暮斂殿堂籍香紙，肆筆書置幾間，明日來音取而授之。一不經意，悉酬所問，紙盡而人亦絕。
　　元豐中，徐州獲妖人，辭連淮上。發運使蔣穎叔疑於公，就見曰："爾徐二翁邪？"曰："然。""知道乎？""不知。""解何事？""解吃飯。""日可幾米"飽便住"茹葷乎？""茹葷。"由此不疑，公素蔬析，半歲前忽嗜鮮肥，亦勸道流食，至是乃省。額叔問："我何如人也？"對曰："宜省刑。"艴然而怒。公自捫背曰："瘤痛不能語。"穎叔再拜曰："經云："神公受命，普掃不祥。"其公之謂矣！"因呼"神公"，故神公之名布天下。穎叔背有疣，盛怒則裂，而內楚至不能言，他人奠知也。
　　寢室附廚側，因闢為堂，榜之曰"守雌"。他日獨坐，有憂憤之色。俄穎叔來，不得見。竟日不出戶，左右問之，公曰："藥又羅剎五百人生於世間，亂且至矣。"憲使范鏜問："公有夢否？"曰："自不受道正庸錢，不復作夢。"
　　江陰劉谷，與公語於灶下，藉葦而寢。未旦，光輝如日。谷驚躍而起，見公坐，哆口瞠目，聞空中語曰："徐禧入蕃，直立死！呂惠卿食拘杞夾子。"
　　是時禧圖西邊，呂持母服，皆谷所善者。五年，禧有永樂之敗。呂常修敬，端朝冠以拜，公平視自若，顧曰："善守，善守！"果黜知單州。相繼竄責，至紹聖甲戌而還，始梧枸杞之讖，且以善守為戒也。
　　七年，郡貢士謁行，示字皆從火，果貢院火。王介甫居金陵求書，示"敕舒王"三字，而"敕"字不全，且曰："敕不須用人也。"未幾薨。政和中，追封王爵。
　　八年，東坡先生起知登州，來謁，書"來王守"三字。同學道之要，曰："毋作官即好。"東坡頷之。至登召還。泊守揚州，馳書問方來，公不書。至南遷，遣子過來，亦不見。繼徙惠，過海矣。子由謂："吾兄信其言而不能用也。"
　　子由績溪寓訊求字，書曰："運當滅度，身經太陰。"及歷侍從，至門下侍郎，實佐佑垂簾政。元祐末，出知袁州，遣使問之，書曰："十遍轉經，福德立降。"告其使曰："過去十，見在十。"子由聞之曰："日者謂予戌運多福，西運多厄，豈謂是乎？"未至袁，遷嶺表，幾十年而復。
　　駙馬都尉張敦禮圖公像以進奏，賜紫衣，號園通大師，公不受。
　　公書字示人，來者日眾。主觀者因為修造計，置稜以受金錢，月吉起鑰，間有端匹，非函隙可投者，知出神所得也。江都姚叟見持帚扣門者，曰："我徐二翁也，有帚在汝園中。"隨指見叢竹如帚狀，往視已失其人。因率眾來訪三清殿。他郡助役者，皆曰："見先生行化吾裡。"
　　九年四月，公在寢旬日，或問之，曰："改元則出。"是月改紹聖。
　　郡人問鄉舉，曰："陸侍郎至，滿城著綠。"陸農師來守郡次，舉何昌言榜，登科者甚眾。
　　三年郡大疫，公扃戶六日。郡人數百請之，出曰："作緣事故爾。"疫者飲咒水皆愈。
　　居數月，淮陽人獻紫花石柱四。初，淮陽有山，而石頑不適用。有老父謂常姓者曰："山有紫錦石，可取為柱，施泰州天慶觀。"言訖不見。試鑿之，果紫錦文也。柱成，道海來，值大風雨，舟師拱而慄。霧電中，有物挐舟，行甚快，一宿達海門。洎至，公迎勞曰："驚怖不易。不然，不如此速也。"山陽楊生家聞異香，見老父持帚入門，傍有識者揖之，遂隱，遺椽於其庭。生攜以至，視三百殿柱抄，亡一椽，即所遺者。公曰："欲新此殿。"乃施錢數十萬。
　　陸農師除海州，告別。公曰："菜又貴也。"自海移蔡，召入為右丞。
　　無為湯氏繪公像供奉，公見夢，乞其孫女出家。覺，語其妻秦，秦惡之。他日女死，秦投像於江。會疫，廢其左臂。湯請見，公數之曰："爾棄我江，至長蘆乃濟。"湯慚負請死。繼潭商至，公笑曰："謝汝相救。"商袖出像云："得之長蘆江中。"
　　哲宗未立元子，中宮遣寺人致禮以問。書："今日吉人。"蓋徽廟諱也。
　　元符中，鹽城時叟有請。告曰："爾亟歸。九月中有道者來，宜善待，仍佈施。"至期，暴客夜集其門。時悟，出迎，設酒餚金帛慰遣，遂免陵暴。
　　三年，上元張燈，前二日，公以杖擊之盡。數日，哲廟遺詔至。
　　崇寧二年八月，忽於毆墀望悶致敬，壬申，詔曰："朕聞皇帝問道於廣成，放勳往見乎姑射。蓋惟有道之主，能遵全德之人。以爾體性抱神，深不可測，心通夙慧，淡泊無為，不出戶庭，四方宗仰，宜隆褒命，益顯真風。亟其來思，毋執謙退。可特賜號虛靜沖和先生。"令運使許彥致禮敦遣赴闕。至京師，館於上清儲祥宮之道院。屢召入，常服白紵元都衫、華陽中、麻鞋大絛，與上從容言，不替俚語，每有忠規，語秘弗傳也。許肩輿，歷嬪御閣，投金珠盈其懷。公解帶委於地而不受。嘗小遺殿上，人止之，公弗顧。三年乞歸。會二月二十六日公誕日，降香，設千道齋，賜五嶽金冠、象簡、密雲銷金上清服。詔畫像二，命親書生身受度等語。
　　四年八月，賜敕書，令發運使胡師文禮遣赴闕。既至，會解他水溢，詔問之，對曰："業龍為害，惟天師可治。"召張繼先至，投以鐵符，龍震死而鹽復。五年告歸。
　　大觀元年，許大方攝郡事，寫公真求贊。書目："身色不自在，猶如脆瓦坯。色盡還歸土，移神別受胎。籍如空裡月，輪轉幾千回。掉頭不識面，元作阿誰來？"公詩頌不常作，而授筆立就，略無停思。
　　二月甲子，出門望西北稽首。大方問之，公曰："我欲去矣。"大方曰："欲覲邪？"遂以聞。是日詔建仙源萬壽富，及有召命，外庭未知也。行日過闤闠，謂觀者曰："二翁不來矣！"
　　以蔡京素敬事公，因設食。公取菜復於地。問終身，曰："東明"。及將死於潭之境，趣就僧捨，問其處，曰："東明寺也。"
　　是歲令侍童理髮，或旬日不止。問其故，笑而不言。二年正月，默坐不飲食至六旬，時云："世上悠悠，不如歸休！"三茅劉混康亦召至，公曰："劉先生去，我亦去矣。"四月丁酉，劉先生解化，二十日庚子，上清知宮晨夢人叱云："起，起，天帝召神公！"亟起問訊，無恙也。日暮，公擎手叩齒，四顧長揖已，曲左肱而臥，白氣自頂出，西北去，空中聞鶴唳，公逝矣。壽七十有六。值歲早熱，氣已蘊隆七日而斂，四體可屈伸如生，異香達於宮外。上聞，駭歎久之，贈大中大夫。委內侍劉愛等視喪，歸本部給葬，用四品禮。九月庚申，葬城東響林原。宣和中，建升真觀以奉祀。初，老農錢甲每見公呼鄰舍，洎卜葬惟響林兆吉，而未合制度，東畛即錢氏也。錢悟，舉地以獻。
　　公三召至闕；以恩度弟子三十八人；賜紫及師名甚眾；官親族二人；再賜父穎宣教郎，母張蓬菜郡君，所生李永嘉郡君。奏建妙真觀，度劉崇仙、張貧女為女冠，二人昔，常至觀獻果實，公取二果噓而與食，遂辟榖，容色如少女也。公初修觀，每日有大施主至。崇寧末，以片紙授張崇真，書"仙源萬壽"。逾年改建是宮，公每行廊廡間。必擊柱歎息，如有所恨者。洎仙去，上敕有司促成新宮。至紹興辛亥，火於兵，無孑遺矣。公再召後，年七十餘，灑掃淨穢，無一日廢。郡人家有圖像事之，事無細大，咨而後行，向化遷行，不敢萌非心，有過必憚見。每戒人曰："修福不如避罪，廣求不如儉用。"若服餌求神仙不死術者，尤不取。所閱人不可備舉，至驗於數十年後。非特知來而已，皆隨根器以示誨誘。大要使人知賦分有定，而乘除得以避就，善惡可以消長。一見即書，或示以言，隱而顯，簡而盡。其以字假借離合增損，及摘經中語首尾以告，雖巧者注思不能到也。其徒之四方者，預求公字置像前，俾來者射取，無異親見。
　　凡有隱惡者，見之必摘發使悔。宿州陳生致禮虔甚，公酌水使飲，至於三。辭曰："不可強矣。"叱之曰："汝不能此，河中人奈何！"陳泚顙錯愕不能對，遂入道。蓋嘗利人之財，溺而不救也。或欲詰盜，問所亡幾何，曰："三十千。"公怒罵曰："竊三十千，汝以為盜乎？三十年後有朝服為盜者矣！"其因事警世，類如此。
　　小校濮真病痿，數人掖而前。公杖掖者走，又杖真，真不覺投杖而逃。錢媼至，公勞苦之。媼曰："發白奈何？"公手拂其鬢，皆變髯黑。陳護女疾，公公兩嚙其頸，復欲嚙，女啼而走。公曰："冤不可解也。"是夜縊死，視之，其繩三股斷其二，而一存焉。
　　在觀應酬無虛時，而神遊萬里之外，無所不至，有同日見者。或非雅素，夢授藥愈其疾，他時望見敘舊，其人所夢乃公也。
　　遇齋帑空無時，攜數百錢界主首市蔬。廝輩意積鏹，瞰亡入戶，忽有碗水在地，踐之而僕，亟起振袂，公嚴然坐榻上。
　　形解後，刻檀像於虛靜庵。政和八年九月辛卯。目有神光，仍墮淚，食頃乃止，識者喻焉。今禱於祠者，探籌以代公語，無不契合。祈暘雨若響答，雖亡猶存雲。 