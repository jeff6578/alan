王榭
　
　　唐王榭，金陵人。家巨富，祖以航海為業，一日，謝具大舶，欲之大食國。行逾月，海風大作，驚濤際夭，陰雲如墨，巨浪走山，鯨鰲出沒，魚龍隱現，吹波鼓浪，莫知其數。然風勢益壯，巨浪一來，身若上於九天；大浪既回，舟如墮於海底。舉舟之人，興而復顛，顛而又僕。不久舟破，獨榭一板之附，又為風濤飄蕩。開目則魚怪出其左，海獸浮其右，張目呀口，欲相吞噬，謝閉目待死而已。三日，抵一洲，捨板登岸。行及百步，見一翁媼，皆皂衣服，年七十餘，喜曰："此吾主人郎也。何由至此？"榭以實對。乃引到其家。坐未久，曰："主人遠來，必甚餒。"進食，饌餚皆水族。月餘，謝方平復，飲食如故。翁曰："至吾國者必先見君。向以郎□倦。未可往，今可矣。"榭諾。翁乃引行三里，過闤闠民居，亦甚繁會。又過一長橋，方見宮室台榭，連延相接，若王公大人之居。至大殿門，閻者入報。不久，一婦人出，服頗美麗，傳言曰："王召君入見。"王坐大殿，左右皆女人立。王衣皂袍。烏冠。榭即殿階。王曰："君北渡人也，禮無統制，無拜也。"榭曰："既至其國，豈有不拜乎？"王亦折躬勞謝。王喜，召榭上殿，賜坐，曰："卑遠之國，賢者何由及此？"榭以風濤破舟，不意及此，惟祈王見矜。曰："君捨何處？"榭曰："見居翁家。"王令急召來。翁至，□曰："此本鄉主人也，凡百無令其不如意。"王曰："有所須但論。"乃引去，復寓翁家。
　　翁有一女，甚美色，或進茶餌，簾牖間偷視私顧，亦無避忌。翁一日召榭飲，半酣，白翁曰："某身居異地，賴翁母存活，旅況如不失家，為德甚厚。然萬里一身，憐憫孤苦，寢不成寐，食不成甘，使人鬱鬱，但恐成疾伏枕，以累翁也。"翁曰："方欲發言，又恐輕冒。家有小女，年十七，此主人家所生也。欲以結好，少適旅懷，如何？"榭答："甚善。"翁乃擇日備禮，王亦遺酒餚采禮，助結姻好，成親，榭細視女，俊目狹腰，杏臉紺鬢，體輕欲飛，妖姿多態。榭詢其國名，曰："烏衣國也。"榭曰："翁常目我為主人郎，我亦不識者，所不役使，何主人云也？"女曰："君久即自知也。"後常飲燕，衽席之間，女多淚眼畏人，愁眉蹙黛。榭曰："何故？"女曰："恐不久睽別。"榭曰："吾雖萍寄，得子亦忘歸，子何言高意？"女曰："事由陰數，不由人也。"
　　王召榭，宴於寶墨殿，器皿陳設俱墨，亭下之樂亦然。杯行樂作，亦甚清婉，但不曉其曲耳。王命玄玉杯勸酒，曰："至吾國者，古今止兩人：漢有梅成，今有足下。願得一篇，為異日佳話。"給箋，榭為詩曰：
　　基業祖來興大舶，萬里梯航慣為客。
　　今年歲運頓衰零，中道偶然罹此厄。
　　巨風迅急若追兵，千疊雲陽如墨色。
　　魚龍吹浪灑面腥，全舟靈葬魚龍宅。
　　陰火連空紫焰飛，直疑浪與天相拍。
　　鯨目光連半海紅，鰲頭波湧掀天白。
　　桅檣倒折海底開，聲若雷霆以分別。
　　隨我神助不沉淪，一板漂來此岸側。
　　君恩雖重賜宴頻，無奈旅人自淒惻。
　　引領鄉原涕淚零，恨不此身生羽翼！
　　王覽侍欣然，曰："君詩甚好，無苦懷家，不久令歸。雖不能羽翼，亦令君跨煙霧。"宴回，各人作□詩。女曰："末句何相譏也？"榭亦不曉。
　　不久，海上風和日暖，女泣曰："君歸有日矣。"王遣人謂曰："君某日當回，宜與家人敘別。"女置酒，但悲泣不能發言。雨洗嬌花，露沾弱柳，綠慘紅愁，香消膩瘦。榭亦悲感。女作別詩曰：
　　從來歡會惟憂少，自古恩情到底稀。
　　此夕孤幃千載恨，夢魂應逐北風飛。
　　又曰："我從此不復北渡矣。使君見我非今形容，且將憎惡之，何暇憐愛？我見君亦有嫉妒之情。今不復北渡，願老死於故鄉。此中所有之物，郎俱不可持去，非所惜也。"令侍中取丸靈丹來，曰："此丹可以召人之神魂，死未逾月者，皆可使之更生。其法用一明鏡致死者胸上，以丹安於項，以東南艾枝作柱，灸之立活。此丹海神秘惜，若不以崑崙玉盒盛之，即不可逾海。"適有玉盒，並付以系榭左臂，大慟而別。
　　王曰："吾國無以為贈。"取箋，詩曰：
　　昔向南溟浮大舶，漂流偶作吾鄉客。
　　從茲相見不復期，萬里風煙雲水隔。
　　榭辭拜，王命取飛雲軒來。既至，乃一烏氈兜子耳。命榭入其中，覆命取化羽池水，灑之其氈乘。又召翁嫗扶持榭回。王戒榭曰："當閉目，少息即至君家，不爾即墮大海矣。"榭合目，但聞風聲怒濤，既久，開目，已至其家。坐堂上，四顧無人，惟樑上有雙燕呢喃。謝仰視，乃知所止之國，燕子國也。家人出相勞問，俱曰："聞為風濤破舟死矣，何故遽歸？"榭曰："我獨附極而生。"亦不告所居之國。榭惟一子，去時方三歲，不見，乃問家人，曰："死已半月矣。"榭感位，因思靈丹之言，命開棺取屍，如法灸之，果生。
　　至秋，二燕將去，悲鳴庭戶之間。樹招之，飛集於臂，乃取紙細書一絕，繫於尾，云：
　　誤到華胥國裡來，玉人終日重憐才。
　　雲軒飄去無消息，淚灑臨風幾百回。
　　來春燕來，逕泊榭臂，尾有小柬，取視，乃詩也。□有一絕云：
　　昔日相逢真數合，而個睽隔是生離。
　　來春縱有相思字，三月天南無燕飛。
　　榭深自恨。明年，亦不來。
　　其事流傳眾人口，因目榭所居處為烏衣巷。劉禹錫《金陵五詠》有《烏衣巷》詩云：
　　朱雀橋邊野草花，烏衣巷口夕陽斜。
　　舊時王榭堂前燕，飛入尋常百姓家。
　　即知王榭之事非虛矣。 