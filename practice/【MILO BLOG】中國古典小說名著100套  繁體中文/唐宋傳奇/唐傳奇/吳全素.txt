　　吳全素
　　張讀 
　　吳全素，蘇州人，舉孝廉，五上下第。元和十二年寓居長安永興裡。十二月十三日夜既臥，見二人白衣執簡，若貢院引榜來召者。全素曰：「禮闈引試分甲有期，何煩夜引。」使者固邀，不得已而下床隨行。不覺過子城，出開遠門二百步，正北行，有路闊二尺已來此外盡目深泥。見丈夫婦人捽之者，拽倒者，杻枷者，鎖身者，連裾者，僧者，道者，囊盛其頭者，面縛者，散驅行者，數百輩皆行泥中，獨全素行平路。約數里入城郭，見官府同列者千餘人。軍吏佩刀者，部分其人，率五十人為一引。引過，全素在第三引中。
　　其正衙有大殿，當中設床幾，一人衣緋而坐，左右立吏數十人。衙吏點名，便判付司獄者，付碨獄者，付礦獄-者，付湯獄-者，付火獄者，付案者。聞其付獄者，方悟身死。見四十九人皆點付訖，獨全素在，因問其人曰："當衙者何官？"曰："判官也。"遂訴曰："全素忝履儒道，年祿未終，不合死。"判官曰："冥官案犢，一一分明，據籍帖追，豈合妄訴？"全素曰："審知年命未盡，今請對驗命籍。"乃命取吳郡戶籍到，撿得吳全素，元和十三年明經出身，其後三年衣食，亦無官祿。判官曰："人世三年，才同瞬息，且無榮祿，何必卻回；既去即來，徒煩案犢！"全素曰："辭親五載，得歸即榮；何況成名，尚餘三載，伏乞哀察。"判官曰："任歸。"仍誡引者曰："此人命薄，宜令速去，稍似延遲，即突明矣。引者受命，即與同行。出門外，羨而泣者不可勝紀。既出城，不復見泥矣。復至開遠門，二吏謂全素曰："科命甚薄，突明即歸，得不見判官之命乎？我皆貧，各惠錢五十萬，即無慮矣。"全素曰："遠客又貧，如何可致？"吏曰："從母之夫，居宣陽為戶部吏者，甚富，一言可致也。"既同詣其家，二吏不肯上階，令全素入告。其家方食煎餅。全素至燈前拱曰："阿姨萬福。"不應。又曰："姨夫安和。"又不應，乃以手籠燈，滿堂皆暗。姨夫曰："何不拋少物？夜食香物，鬼神便合惱人。"
　　全素既憾其不應，又目為鬼神，意頗忍之。青衣有執食者，其面正當，因以手掌之，應手而倒。家人競來拔發噴水，呼喚良久方悟。全素既言情不得，下階問二吏。吏曰：「固然，君未還生，非鬼而何？鬼語而人不聞，籠燈行掌，誠足以駭之。」曰：「然則何以言事？」曰：「以吾唾，塗人大門，一家睡；塗人中門，門內人睡；塗堂門，滿堂人睡。可以手承吾唾而塗之。」全素掬手，二吏交唾，逡巡掬手以塗堂門。才畢，滿堂欠伸，促去食器，遂入寢。二吏曰：「君入，去床三尺，立言之，慎勿近床；以手搖動，則魘不寤矣。」全素依其言言之。其姨驚起，泣謂夫曰：「全素晚來歸宿，何忽致死？今者見夢求錢，言有所遺如何？」其夫曰：「憂念外甥，偶為熱夢，何足遽信？」又寢，又夢，驚起而泣；求紙於櫃，適有二百幅，乃令遽剪焚之。火絕，則千緡宛然在地矣。二吏曰：「錢數多，某固不能勝。而君之力，生人之力也，可以盡舉。請負以致寄之。」全素初以為難，試以兩手上承，自肩挑之，巍巍然極高，其實甚輕，乃引行寄介公廟。主人者紫衣腰金，敕吏受之。寄畢，二吏曰：「君之還生必矣。且思便歸，為亦有所見邪？今欲取一人送之受生，能略觀否？」全素曰：「固所願也。」乃相引入西市絹行南盡人家燈火熒煌，嗚嗚而泣。數僧當門讀經，香煙滿戶。二吏不敢近，乃從堂後簷上，計當寢床，有抽瓦拆椽，開一大穴，穴中下視，一老人，氣息奄然，相向而泣者周其床。一吏出懷中繩，大如指，長二丈餘，令全素安坐執之，一頭垂於穴中。誡全素曰：「吾尋取彼人，人來當掣繩。」遂出繩下之，而以右手椊老人，左手掣繩。全素遽掣出之，拽於堂前，以繩縛囚。二吏更荷而出。相顧曰：「何處有屠案最大？」其一曰：「布政坊十字街南王家案最大。」相與往焉。既到，投老人於案上，脫衣纏身，更上推撲，老人曰苦，其聲感人。全素曰：「有罪當刑，此亦非法，若無罪責，何以苦之？」二吏曰：「訝君之問何遲也？凡人有善功清德，合生天堂者，仙樂彩雲，霓旌鶴駕來迎也，某何以見之。若有重罪及穢惡，合墮地獄，牛頭奇鬼鐵叉枷杻來取，某又何以見之。此老人無生天之福，又無入地獄之罪，雖能修身，未離塵俗，但潔其身，靜無瑕穢，既捨此身，只合更受男子之身。當其上計之時，其母已孕，此命既盡，彼命合生。今苦不團撲，令彼婦人何以能產？」又盡力揉撲，實覺漸小。須臾，其形才如拳大，百骸九竅，莫不依然。於是依依提行，逾子城大勝業坊西南下，東回第二曲，北壁入第一家。其家復有燈火，言語切切。沙門三人當窗讀《八陽經》，因此不敢逼。直上階，見堂門斜掩，一吏執老人投於堂中，才似到床，新子己啼矣。二吏曰：「事畢矣，送君去。」又偕入永興裡旅舍。到寢房，房內尚黑，略無所見。二吏自後乃推全素，大呼曰：「吳全素！」若失足而墜，既蘇，頭眩苦，良久方定，而街鼓動。姨夫者，自宣陽走馬來，則已蘇矣。其僕不知覺也。乘肩輿，憩於宣陽數日，復故，再由子城入勝業生男之家，歷歷在眼。自以明經中第，不足為榮，思速侍親。卜得行日，或頭眩不果去，或驢來腳損，或雨雪連日，或親故往來。
　　因循之間，遂逼試日。入場而過，不復以舊日之望為意。俄而成名，笑別長安而去。乃知命當有成，棄之不可。時苟未會，躁亦何為？舉此一端，足可以誡其知進而不知退者。 