　　人虎傳   作者：張讀
　　隴西李征，皇族子，家於虢略。微少博學，善屬文。弱冠從州府貢焉，時號名士。天寶十載春於尚書右丞楊沒榜下登進士第。後數年，調補江南尉。征性疏逸，恃才倨傲，不能屈跡卑僚。嘗鬱鬱不樂。每同捨會，既酣，顧謂其群官曰：「生乃與君等為伍耶！」其僚佐鹹嫉之。及謝秩，則退歸閉門，不與人通者近歲余。
　　後迫衣食，乃具妝東遊吳楚之間，以干郡國長吏。吳楚人聞其聲固久矣。及至，皆開館以俟之。宴游極歡。將去，悉厚遺以實其囊橐。征在吳楚且週歲，所獲饋遺甚多。西歸虢略。未至，捨於汝墳逆旅中。忽被疾發狂，鞭捶僕者。僕者不勝其苦。如是旬餘，疾益甚。無何，夜狂走，莫知其適。家僮跡其去而伺之，盡一月而征竟不回。於是僕者驅其乘馬，挈其囊橐而遠遁去。
　　至明年，陳郡袁參以監察御史奉詔使嶺南，乘傳至商於界。晨將發，其驛者白曰：「道有虎暴而食人，故過於此者，非晝而莫敢進。今尚早，願且駐車，決不可前。」參怒曰：「我天子使，眾騎極多，山澤之獸能為害耶？」遂命駕去。行未盡一里，果有一虎自草中突出。參驚甚。俄而虎匿身草中，人聲而言曰：「異乎哉，幾傷我故人也！」參聆其音似李征。參昔與征同登進士第，分極深，別有年矣。忽聞其語，既驚且異，而莫測焉。遂問曰：「子為誰？得非故人隴西子乎？」虎呻吟數聲，若嗟泣之狀。已而謂參曰：「我李征也。君幸少留，與我一語。」參即降騎。因問曰：「李君，李君，何為而至是也？」虎曰：「我自與足下別，音問曠阻且久矣。幸喜得無恙乎，今又去何適？向者見君，有二吏驅而前，驛隸挈印囊以導。庸非為御史而出使乎？」參曰：「近者幸得備御史之列，今乃使嶺南。」虎曰：「吾子以文學立身，位登朝序，可謂盛矣。況憲台清峻，分糾百揆，聖明慎擇，尤異於人。心喜故人居此地，甚可賀。」參曰：「往者吾與執事同年成名，交契深密，異於常友。自聲容間阻，時去如流，想望風儀，心目俱斷。不意今日，獲君念舊之言。雖然，執事何為不我見，而自匿於草莽中？故人之分，豈當如是耶？」虎曰：「我今不為人矣，安得見君乎？」參即詰其事。虎曰：「我前身客吳楚，去歲方還。道次汝墳，忽嬰疾發狂走山谷中。俄以左右手據地而步，自是覺心愈狠，力愈倍。及視其肱髀，則有厘毛生焉。又見冕衣而行於道者、負而奔者、翼而翱者、毳而馳者，則欲得而啖之。既至漢陰南，以飢腸所迫，值一人腯然其肌，因擒以咀之立盡。由此率以為常。非不念妻孥，思朋友，直以行負神祇，一日化為異獸，有靦於人，故分不見矣。嗟夫！我與君同年登第，交契素厚，今日執天憲，耀親友，而我匿身林藪，永謝人寰，躍而籲天，俯而泣地，身毀不用。是果命乎？」因呼吟咨嗟，殆不自勝，遂泣。參且問曰：「君今既為異類，何尚能人言耶？」虎曰：「我今形變而心甚悟，故有撐突。以悚以恨，難盡道耳。幸故人念我，深恕我無狀之咎，亦其願也。然君自南方回車，我再值君，必當昧其平生耳。此時視君之軀，猶吾機上一物。君亦宜嚴其警從以備之，無使成我之罪，取笑於士君子。」又曰：「我與君真忘形之友也，而我將有所托，其可乎？」參曰：「平昔故人，安有不可哉？恨未知何如事，願儘教之。」虎曰：「君不許我，我何敢言？今既許我，豈有隱耶？初我於逆旅中，為疾發狂。既入荒山，而僕者驅我乘馬衣囊悉逃去。吾妻孥尚在虢略，豈念我化為異類乎？君若自南回，為繼書訪妻子，但雲我已死，無言今日事。幸記之！」又曰：「吾於人世且無資業，有子尚稚，固難自謀。君位列周行，素秉夙義，昔日之分，豈他人能右哉？必望念其孤弱，時賑其乏，無使殍死於道途，亦恩之大者。」言已又悲泣。參亦泣曰：「參與足下休戚同焉，然則足下子亦參子也。當力副厚命，又何虞其不至哉？」虎曰：「我有舊文數十篇未行於代，雖有遺稿，盡皆散落，君為我傳錄，誠不敢列人之閾，然亦貴傳於子孫也。」參即呼僕命筆，隨其口書，近二十章。文甚高，理甚遠。參閱而歎者再三。虎曰：「此吾平生之素也，安敢望其傳乎？」又曰：「君銜命乘傳，當甚奔迫。今久留驛隸，兢悚萬端。與君永訣，異途之恨，何可言哉？」參亦與之敘別，久而方去。參自南回，遂專命持書及撐賻之禮，寄於征子。月餘，征子自虢略來京詣參門，求先人之柩。參不得已，具疏其事。後參以己俸均給征妻子，免饑凍焉。參後官至兵部侍郎。