
    卻要
    皇甫枚
    湖南觀察使李庾之女奴，曰卻要。美容止，善辭令。朔望通禮謁於親姻家，惟卻要主之。李侍婢數十，莫之偕也。而巧媚才捷，能承順顏色，姻黨亦多憐之。
    李四子，長曰延禧，次曰延范，次曰延祚，所謂大郎而下五郎也。皆年少狂俠，鹹欲蒸卻要而不能也。嘗遇清明節，時纖月娟娟，庭花爛發，中堂垂繡幕，背銀缸，而卻要遇大郎於櫻桃花影中，大郎乃持之求偶。卻要取茵席授之，曰：「可於廳中東南隅，佇立相待，候堂前眠熟，當至。」大郎既去，至廊下。又逢二郎調之。卻要復取茵席授之曰：「可於廳中東北隅相待。」二郎既去，又遇三郎來之。卻要復取茵席授之，曰：「可於廳中西南隅相待。」三郎既去，又五郎遇著，握手不可解。卻要亦取茵席授之，曰：「可於廳中西北隅相待。」四郎皆去。延禧於廳角中，屏息以待。廳門斜閉，見其三弟比比而至，各趨一隅。心雖訝之，而不敢發。少頃，卻要突燃炬，疾向廳事，豁雙扉而照之，謂延禧輩曰：「阿堵貧兒，爭取向這裡覓宿處？」皆棄所攜，掩面而走。卻要復從而咍之。自是諸子懷慚，不敢失敬。
    