
    許棲巖
    裴鉶
    許棲巖，岐陽人也。舉進士，習業於吳天觀。每晨夕，必瞻仰真像，朝祝靈仙，以希長生之福。時南康韋皋太尉鎮蜀，延接賓客，遠近慕義，游蜀者甚多。
    巖將為入蜀之計，欲市一馬，而力不甚豐，自入西市訪之。有蕃人牽一馬，瘦削而價不高，因市之而歸。以其將遠涉道途，日加芻秣，而肌膚益削。疑其不達前所，試詣卜肆筮之，得乾卦九五。道流曰：「『飛龍在天，利見大人』。此龍馬也，宜善寶之。」洎登蜀道危棧，馬驚，棲巖與馬俱墜崖下，積葉承之，幸無所損；仰不見頂，四面路絕。計無所出，乃解鞍去衛，任馬所往。於槁葉中得栗如拳，棲巖食之，亦不饑矣。尋其崖下，見一洞穴，行而乘之，或下或高，約十餘里，忽爾及平川，花木秀異，池沼澄澈，見碧桃萬餘株，有一道士臥於石上，二女侍之。巖進而求見，問二玉女，雲是太乙元君。巖即以行止告玉女。玉女憫之，白於元君，召曰：「爾於人世，亦好道乎？」曰：「讀《莊》、《老》、《黃庭》而已。」曰：「三景之中，得何句也？」答曰：「《老子》云：『其精甚真。』」《莊子》云：『真人之息以踵。』《黃庭》云：『但思一部壽無窮。』」笑曰：「去道近矣，可教也。」命坐，酌小杯以飲之。曰：「此石髓也，嵇康不能得近，爾得之矣，數也！」乃邀入別室，有道士，雲是穎陽尊師，為元君布算。元君曰：「請算三事：擘太華，何神也？立海橋，何鬼也？」道士布算良久，曰：「擘太華雖雲巨靈，實誇父之神也；立海橋雖雲醜怪，乃五丁之鬼也。」元君曰：「算吾今夕何為？」曰：「今夕當東遊十萬里。」巖熟視之，乃卜馬道士也。道士曰：「乾卦今日中。」逡巡，有仙童曰：「東皇君請今宵曲龍山橋玩月。」元君請棲巖曰：「可同游曲龍。」同跨鹿、龍而去。頃刻而至，見危橋，若長虹亙天，勢連河漢，深入滄溟。東皇君命酌醴，鸞歌鳳舞，響徹天外。見棲巖，喜曰：「許長史孫也，有仙相矣！」及明，復從太乙君歸太白洞中。
    居半月，思家求還。太乙曰：「妝飲石髓，已壽千歲。無輸洩，無荒淫，復此來，再相見也。」命牽棲巖馬來。將行，謂曰：「此馬，吾洞中龍也，以作怒傷稼，謫其負荷；子有仙骨，故得值之；不然，此太白洞天，瑤華上宮，何由而至也？汝到人間，放之渭曲，任其所適，勿復留之。」玉女曰：「龍子回日，虢縣田婆針寄少許來。」跨馬，食頃達虢縣舊莊，則無復故居矣。問鄉人，年代已六十年。詢田婆，曰：「太乙家紫霄姊妹，嘗寄信買針。」遂取針繫馬鬣，放之渭濱，化龍而去。棲巖幼在鄉里，已見田婆，至此惟田婆容狀如舊，蓋亦仙人也。棲巖大中未年復入太白山去。
    