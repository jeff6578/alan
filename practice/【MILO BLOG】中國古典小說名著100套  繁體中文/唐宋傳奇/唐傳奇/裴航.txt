
    裴航
    裴鉶
    長慶-中，有裴航秀才，因下第游於鄂渚，謁故舊友人崔相國。值相國贈錢二十萬，遠挈歸於京。因傭巨舟載於湘漢。
    同載有樊夫人，乃國色也。言詞問接，帷帳暱洽。航雖親切，無計道達而會面焉。因賂侍妾裊煙而求達詩一章，曰：「同為胡越猶懷想，況遇天仙隔錦屏。倘若玉京朝會去，願隨鸞鶴入青雲。」詩往，久而無答。航數詰裊煙。煙曰：「娘子見詩若不聞，如何？」航無計，因在道求名醞珍果而獻之。夫人乃使裊煙召航相識。及褰帷，而玉瑩光寒，花明麗景，雲低鬟鬢，月淡修眉，舉止煙霞外人，肯與塵俗為偶。航再拜揖，愕胎良久之。夫人曰：「妾有夫在漢南，將欲棄官而幽棲巖谷，召某一訣耳。深哀草擾，慮不及期，豈更有情留盼他人，的不然耶？但喜與郎君同舟共濟，無以諧謔為意耳。」航曰：「不敢。」飲訖而歸。操比冰霜，不可干冒。夫人後使裊煙持詩一章，曰：「一飲瓊漿百感生，玄霜搗盡見雲英。藍橋便是神仙窟，何必崎嶇上王清。」航覽之，空愧佩而已，然亦不能洞達詩之旨趣。後更不復見，但使裊煙達寒暄而已。遂抵襄漢-，與使婢挈妝奩，不告辭而去。人不能知其所造。航遍求訪之，滅跡匿形，竟無蹤兆。
    遂飾妝歸輦下。經藍橋驛側近，因渴甚，遂下道求漿而飲。見茅屋三四間，低而復隘。有老嫗緝麻苧。航揖之，求漿。嫗咄曰：「雲英，擎一甌漿來，郎君要飲。」航訝之，憶樊夫人詩有雲英之句，深不自會。俄於葦箔之下，出雙玉手，捧瓷。航接飲之，真玉液也。但覺異香氤鬱，透於戶外。因還匝，遽揭箔，睹一女子，露裛瓊英，春融雪彩，臉欺膩玉，鬢若濃雲，嬌而掩面蔽身，雖紅蘭之隱幽谷，不足比其芳麗也。航驚怛植足，而不能去。因白嫗曰：「某僕馬甚饑，願憩於此，當厚答謝，幸無見阻。」嫗曰：「任郎君自便。」
    且遂飯僕秣馬。良久，謂嫗曰：「向睹小娘子，艷麗驚人，姿容擢世，所以躊躕而不能適，願納厚禮而娶之，可乎？」嫗曰：「渠已許嫁一人，但時未就耳。我今老病；只有此女孫。昨有神仙遺靈丹一刀圭，但須玉杵臼，捧之百日，方可就吞，當得後天而老。君約取此女者，得玉杵臼，吾當與之也。其餘金帛，吾無用處耳。」航拜謝曰：「願以百日為期，必攜杵臼而至，更無他許人。」嫗曰：「然。」
    航恨恨而去。及至京國，殊不以舉事為意。但於坊曲鬧市喧衢而高聲訪其玉杵臼，曾無影響。或遇朋友，若不相識，眾言為狂人。數月餘日，或遏一貨玉老翁曰：「近得虢州藥鋪卞老書云：「有玉杵臼貨之。」郎君懇求如此，此君吾當為書導達。」航愧荷珍重，果獲杵臼。卞老曰：「非二百緡不可得。」航乃瀉囊，兼貨僕貨馬，方及其數。
    遂步驟獨挈而抵藍橋。昔日嫗大笑曰：「有如是信士乎？吾豈愛惜女子而不酬其勞哉。」女亦微笑曰：「雖然，更為吾搗藥百日，方議姻好。」嫗於襟帶間解藥，航即搗之。晝為而夜息。夜則嫗收藥臼於內室。航又聞搗藥聲，因窺之，有玉兔持杵臼，而雪光輝室，可鑒毫芒。於是航之意愈堅。
    如此日足，嫗持而吞之曰：「吾當入洞，而告姻戚為裴郎具帳幃。」遂挈女入山，謂航曰：「但少留此。」逡巡，車馬僕隸，迎航而往。別見一大第連雲，珠扉晃日，內有帳幄屏幃，珠翠珍玩，莫不臻至。愈如貴戚家焉。仙童侍女，引航入帳就禮訖。航拜嫗悲泣感荷。嫗曰：「裴郎自是清冷裴真人子孫，業當出世，不足深愧老嫗也。」及引見諸賓，多神仙中人也。後有仙女，鬟髻霓衣，雲是妻之姊耳。航拜訖，女曰：「裴郎不相識耶？」航曰：「昔非姻好，不醒拜侍。」女曰：「不憶鄂清同舟回而抵襄漢乎？」航深驚怛，懇悃陳謝，後問左右，曰：「是小娘子之姊，雲翹夫人，劉綱仙君之妻也，已是高真，為玉皇之女吏。」嫗遂遣航將妻入玉峰洞中，瓊樓珠室而居之，餌以絳雪瓊英之丹，體性清虛，毛髮紺綠，神化自在，超為上仙。
    至太和中，友人盧顥遇之於藍橋驛之西。因說得道之事。遂贈藍田美玉十斤，紫府雲丹一粒，敘話永日，使達書於親愛，盧顥稽顙曰：「兄既得道，如何乞一言而教授？」航曰：「老子曰：「虛其心，實其腹。」今之人，心愈實，何由得道之理。」盧子懵然，而語之曰：「心多妄想，腹漏精溢，即虛實可知矣。凡人自有不死之術，還丹之方，但子未便可教，異日言之。」盧子知不可請，但終宴而去。後世人莫有遇者。
    