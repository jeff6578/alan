
    崔慎思
    皇甫氏
    博陵崔慎思，唐貞元中，應進士舉。京中無第宅，常賃人隙院居止。而主人別在一院，都無丈夫，有少婦年三十餘，窺之亦有容色，唯有二女奴焉。
    慎思遂遣通意，求納為妻。婦人曰：「我非仕人，與君不敵，不可為他時恨也。」求以為妾，許之，而不肯言其姓。慎思遂納之。二年餘，崔所取給，婦人無倦色。後產一子，數月矣，時夜，崔寢，及閉戶垂帷，而已半夜，忽失其婦。崔驚之，意其有奸，頗發忿怒，遂起堂前，彷徨而行。時月朧明，忽見其婦自屋而下，以白練纏身，其右手侍匕首，左手攜一人頭，言其父昔枉為郡守所殺，入城求報，已數年矣，未得，今既克矣，不可久留，請從此辭。遂更結束其身，以灰囊盛人首攜之，謂崔曰：「某幸得力君妾二年，而已有一子，宅及二婢，皆自致，並以奉贈，養育孩子。」言訖而別，遂逾牆越捨而去。慎思驚歎未已，少頃卻至，曰：「適去，忘哺孩子少乳。」遂入室，良久而出，曰：「喂兒已畢，便永去矣。」慎思久之，怪不聞嬰兒啼，視之，已為其所殺矣。殺其子者，以絕其念也，古之俠莫能過焉。
    