
    定婚店
    李復言
    杜陵韋固，少孤，思早娶婦，多岐求婚，必無成而罷。元和二年，將游清河，旅次宋城顛南店。客有以前清河司馬-潘昉女見議者，來日先明，期於店西龍興寺門。固以求之意切，旦往焉，斜月尚明。有老人倚布翼，坐於階上，向月撿書。固步覘之，不識其字；既非蟲篆八分科斗之勢，又非梵書。因問曰："老父所尋者何書？固少小苦學，世間之字，自謂無不識者，西國梵字，亦能讀之，唯此書目所未睹，如何？"老人笑曰："此非世間書，君因何得見？"固曰："非世間書則何也？"曰："幽冥之書。"固曰："幽冥之人，何以到此？"曰："君行自早，非某不當來也。凡幽吏皆掌人生之事，掌人可不行冥中乎？今道途之行，人鬼各半，自不辨爾。"固曰："然則君又何掌？"曰："天下之婚牘耳。"固喜曰："固少孤，常願早娶，以廣胤嗣。爾來十年，多方求之，竟不遂意。今者人有期此，與議潘司馬女，可以成乎？"曰："未也，命苟未合，雖降衣纓而求屠博，尚不可得，況郡佐乎？君之婦，適三歲矣。年十六，當入君門。"因問："囊中何物？"曰："赤繩子耳。以系夫妻之足。及其生，則潛用相系，雖仇敵之家，貴賤懸隔，天涯從宦，吳楚異鄉。此繩一系，終不可綰。君之腳，已繫於彼矣。他求何益？"曰："固妻安在？其家何為？"曰："此店北，賣菜陳婆女耳。"固曰："可見乎？"曰："陳嘗抱來，鬻菜於市。能隨我行，當即示君。"及明，所期不至。老人卷書揭囊而行。固逐之，入菜市。有眇嫗，抱三歲女來，弊陋亦甚。老人指曰，「此君之妻也。」固怒曰：「煞之可乎？」老人曰：「此人命當食天祿，因子而食邑，庸可煞乎？」老人遂隱。固罵曰：「老鬼妖妄如此。吾上大夫之家，娶婦必敵，苟不能娶，即聲伎之美者，或援立之，奈何婚眇嫗之陋女？」磨一個刀子，付其奴曰，「汝素幹事，能為我煞彼女，賜汝萬錢。」奴曰：「諾。」明日，袖刀入菜行中，於眾中刺之，而走。一市紛擾。固與奴奔走，獲免。問奴曰：「所刺中否？」曰：「初刺其心，不幸才中眉間。」爾後，固屢求婚，終無所遂。
    又十四年，以父蔭參相州軍。刺史王泰俾攝司戶掾，專鞫詞獄，以為能，因妻以其女。可年十六七，容色華麗。固稱愜之極。然其眉間，常貼一花子，雖沐浴閒處，未嘗暫去。歲余，固訝之，忽憶昔日奴刀中眉間之說，因逼問之。妻潸然曰：「妾郡守之猶子也，非其女也。疇昔父曾宰宋城，終其官。時妾在襁褓，母兄次沒。唯一莊在宋城南，與乳母陳氏居去店近，鬻蔬以給朝夕。陳氏憐小，不忍暫棄。三歲時，抱行市中，為狂賊所刺，刀痕尚在，故以花子覆之。七八年前，叔從事盧龍，遂得在左右。仁念以為女嫁君耳。」固曰：「陳氏眇乎？」曰：「然。何以知之？」固曰：「所刺者固也。」乃曰：「奇也，命也。」因盡言之，相欽愈極。後生男鯤，為雁門-太守，封太原郡太夫人。?
    乃知陰騭人之定，不可變也。宋城宰聞之，題其店曰：「定婚店」。
    