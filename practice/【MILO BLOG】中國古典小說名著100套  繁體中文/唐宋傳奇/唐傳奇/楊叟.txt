
    楊叟
    張讀
    乾元初，會稽民有楊叟者，家以資產豐贍，聞於郡中。一日，叟將死，臥而呻吟，且僅數月。史有子曰宗素，以孝行稱於裡人。迨其父病，罄其產以求醫術。後得陳生者，究其脈曰：「是翁之病，心也。蓋以財產既多，其心為利所運，故心神已離去其身，非食生人心，不可以補之。而天下生人之心，焉可致耶？如是則非吾之所知也。」宗素既聞之，以為生心故莫可得之，獨修浮圖氏法妤，庶可以間其疾。即召僧轉經，命工圖鑄其像。已而，自繼食，詣郡中佛寺飯僧。
    一日，因挈食去，誤入一山逕中，見山下有石龕，龕有胡僧，貌甚老，而枯瘠，衣褐毛縷成袈裟，踞於磐石上。宗素以為異人，即禮而問曰：「師何人也，獨處窮谷，以人跡不到之地為家，又無侍者，不懼山野之獸有害於師乎？不然，是得釋氏之術者耶？」僧曰：「吾本是袁氏，祖世居巴山，其後子孫，或在弋陽，散游諸山谷中，盡能紹修祖業，為林泉逸士，極得吟嘯之趣。人有好為詩者，多稱其善吟嘯，於是稍聞於天下。有孫氏，亦族也，則多游豪貴之門，亦以善談謔，故又以之遊於市肆間，每一戲，能使人獲其利焉。獨吾好浮圖氏，脫塵俗，棲心巖谷中不動，而在此且有年矣。常慕育利王割截體身，及委身投崖以飼餓虎，故吾啖橡栗，飲流泉，恨未有虎狼噬吾，吾亦甘受之。」宗素因告曰：「師真至人，能捨其身而不顧，將以飼山獸，可謂仁勇俱極矣。雖然，弟子父有疾已數月，進而不瘳，某夙夜憂迫，計無所出。有醫者雲，是心之病也，非食生人之心，固不可得而愈矣。今師能棄身於豺虎，以救其餒，豈若捨命於人，以惠其生乎？願師詳之。」僧曰：「誠如是，果吾之志也。檀越為父而求吾。吾豈有不可之意。且吾以身委於野獸，曷若惠入之生乎？然今日尚未食，願致一飽而後死也。」宗素且喜且謝，即以所挈食致於前。僧食之立盡，而又曰：「吾既食矣，當禮四方之聖，然後奉教也。」於是整其衣，出龕而禮，禮東方已畢，忽躍而騰上一高樹。宗素以為神通變化，殆不可測。俄召宗素，厲聲而問曰：「檀越向者所求何也？」宗素曰：「願得生人心，以療父疾。」僧曰：「檀越所願者，吾已許焉，今欲先說《金剛經》之奧義，且欲聞乎？」宗素曰：「某素尚浮圖氏，今日獲遇吾師，安敢不聽乎？」僧曰：「《金剛經》云：過去心不可得，現在心不可得，未來心不可得。檀越若要取吾心，亦不可得矣！」言已，忽跳躍大呼，化為一猿而去。宗素驚異，惶駭而歸。
    