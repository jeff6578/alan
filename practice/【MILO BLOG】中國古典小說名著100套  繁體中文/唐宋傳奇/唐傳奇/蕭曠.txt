
    蕭曠
    裴鉶
    大和中，處士蕭曠，自洛東遊，至孝義館，夜憩於雙美亭。時月朗風清，曠善琴，遂取琴彈之。夜半，調甚苦。俄聞洛水之上，有長歎者，漸相逼，乃一美人。曠因捨琴而揖之曰：「彼何人斯？，」女曰：「洛浦神女也。昔陳思王有賦，子不憶耶？」曠曰：「然。」曠又問曰：「或聞洛神即甄皇后，謝世，陳思王遇其魄於洛濱，遂為《感甄賦》，後覺事之不正，改為《洛神賦》，托意於忘妃，有之乎？」女曰：「有之，妾即甄後也，為慕陳思王之才調，文帝怒而幽死，後精魄遇王於洛水之上，敘其冤抑；因感而賦之，覺事不典，易其題，乃不繆矣。」俄有雙鬟，待茵席。具酒餚而至。謂曠曰：「妾為袁家新婦時，性好鼓琴，每彈至《悲風》及《三峽流泉》，未嘗不盡夕而止。適聞君琴韻清雅，願一聽之。」曠乃彈《別鶴操》及《悲風》，神女長歎曰：「真蔡中郎之儔也！」問曠曰：「陳思王《洛神賦》如何？」曠曰：「真體物瀏亮，為梁昭明之精選爾。」女微笑曰：「狀妾之舉止雲，『翩若驚鴻，婉若游龍，』得無疏矣？」曠曰：「陳思王之精魄，今何在？」女曰：「見為遮須國王。」曠曰：「何謂遮須國？」女曰：「劉聰子死而復生，語其父曰：「有人告某云：遮須國久無主，待汝父來作主。，即此國是也。」俄有一青衣，引一女，曰：「織綃娘子至矣。」神女曰：「洛浦龍君之處女，善織綃於水府，適令召之爾。」曠因語織綃曰：「近日人世，或傳柳毅靈煙之事，有之乎？」女曰：「十得其四五爾，余皆飾詞，不可惑也。」曠曰：「或聞尤畏鐵，有之乎？」女曰：「龍之神化，雖鐵石金玉，盡可透達，何獨畏鐵乎？畏者，蛟螭輩也。」曠又曰：「雷氏子佩豐城劍至延平津，躍入水，化為龍，有之乎？」女曰：「妄也！龍，木類；劍乃金，金既克木而不相生，焉能變化？豈同雀入水為蛤、野雞入水為蜃哉，但寶劍靈物，金水相生而入水，雷生自不能沉於泉，信其下，搜劍不獲，乃妄言為龍。且雷煥只言化去，張司空但言終合，俱不說為龍，任劍之靈異。且人之鼓鑄鍛煉，非自然之物，是知終不能為龍，明矣。」曠又曰：「梭化為龍，如何？」女曰：「梭，木也；龍本屬木，變化歸木，又何怪也？」曠又曰：「尤之變化如神，又何病而求馬師皇療之？」女曰：「師皇是上界高真，哀馬之負重行遠，故為馬醫，愈其疾者萬有匹，上天降鑒，化其疾於龍唇吻間，欲驗師皇之能。龍後負而登天。天假之，非龍真有病也。」曠又曰：「龍之嗜燕血，有之乎？」女曰：「龍之清虛，食飲沆瀣，若食燕血，豈能行藏？蓋嗜者乃蛟蜃輩，無信造作，皆梁朝四公-誕妄之同爾。"曠又曰："龍何好？"曰："好睡，大即千年，小不下數百歲。但仰於洞穴，鱗甲間聚其沙塵；或有鳥銜木實，遺棄其上，乃甲拆生樹，至於合抱，龍方覺悟，遂振迅修行，脫其體而入虛無，澄其神而歸寂滅，自然形之與氣，隨其化用，散入真空，若未胚□，若未凝結，如物有恍惚，精奇杳冥。當此之時，雖百骸五體，盡可入於芥之修行，向何門而得？"女曰："高真所修之木何異。上士修之，形神俱達；中士修之，神超形沉；下士修之，形神俱墮。且當修之時，氣爽而神凝，有物出焉，即老子云："恍恍惚惚，其中有物'也。其於幽微，不敢洩露，恐為上天譴滴爾。"神女遂命左右傳觴敘語，情況呢洽，蘭艷動人，若左瓊枝而右玉樹，繾綣永夕，感暢冥懷。曠曰："遇二仙娥於此，真所謂雙美亭也。"忽聞雞鳴，神女乃留詩曰："玉箸凝腮憶魏宮，朱絲一弄洗清風，明晨追賞應愁寂，沙諸煙消翠羽宮。"織納詩曰："織綃泉底少歡娛，更勸蕭郎盡酒壺，愁見玉琴彈《別鶴》，又將清淚滴真珠。"曠答二女詩曰："紅蘭吐艷間夭桃，自喜尋芳數已遭，珠佩鵲橋從此斷，遙天空恨碧雲高。"神女遂出明珠、翠羽二物贈曠曰：「此乃陳思五賦云『或采明珠，或拾翠羽』，故有斯贈，以成《洛神賦》之詠也。」龍女出輕綃一匹贈曠曰：「苦有胡人購之，非萬金不可。」神女曰：「君有奇骨異相，當出世，但淡味薄俗，清襟養真，妾當為陰助。」言訖，超然躡虛而去，無所睹矣。後曠保其珠、綃，多游嵩岳，友人嘗遇之，備寫其事。今逅世不復見焉。
    