
    嘉興繩技
    皇甫氏
    唐開元年中，數敕賜州縣大酺，嘉興縣以百戲與監司竟勝精技，監官屬意尤切，所由直獄者語於獄中云：「儻若有諸戲劣於縣司，我輩必當厚責，然我等但能一事，稍可觀者，即獲財利，歎無能耳。」乃各相問，至於弄瓦緣木之技，皆推求招引。獄中有一囚，笑謂所由曰：「某有拙技，限在拘繫，不得略呈其事。」吏驚曰：「汝何所能？」囚曰：「吾能繩技。」吏曰：「必然，吾當為爾言之。」乃具以囚所能白於監主。主召問罪輕重。吏曰：「此囚人所累逋緡未納，余無別事。」官曰：「繩技，人常也，又何足異乎？」囚曰：「某所為者與人稍殊，」官又問曰：「如何？」囚曰：「眾人繩技，各系兩頭，然後於其上行立周旋。某只須一條繩，粗細如指，五十尺，不用繫著，拋向空中，騰躑翻復，則無所不為。」官大驚悅，且令收錄。
    明日吏領至戲場，諸戲既作，次喚此人，令效繩技。遂捧一團繩，計百餘尺，置諸地，將一頭手擲於空中，勁如筆，初拋三二丈，次四五丈，仰直如人牽之，眾大驚異。後乃拋高二十餘丈，仰空不見端緒，此人隨繩手尋，身足離地，拋繩虛空，其勢如鳥，旁飛遠揚，望空而去。脫身狴犴，在此日焉。
    