
    韋皋
    范攄
    唐西川節度使韋皋，少游江夏，止於姜使君之館。姜氏孺子曰荊寶，已習二經，雖兄呼於韋，而恭事之禮如父也。荊寶有小青衣曰玉蕭，年才十歲。常令祗侍韋兄，玉蕭亦勤於應奉。後二載，姜使入關求官，家累不行。韋乃易居止頭陀寺，荊寶亦時遣玉蕭往彼應奉。玉蕭年稍長大，因而有情。
    時廉使陳常侍得韋季父書雲，「侄皋久客貴州，切望發遣歸覲。」廉使啟緘，遺以舟楫服用，仍恐淹留，請不相見，泊舟江瀨，俾篙工促行。韋昏暝拭淚，乃裁書以別荊寶。寶頃刻與玉蕭俱來，既悲且喜。寶命青衣往從侍之。韋以違覲日久，不敢俱行，乃固辭之。遂與言約，少則五載，多則七年，取玉蕭，因留玉指環一枚，並詩一首遺之。既五年，不至。玉蕭乃靜禱於鸚鵡洲。又逾二年，至八年春，玉蕭歎曰：「韋家郎君，一別七年，是不來矣！」遂絕食而殞。姜氏憫其節操，以玉環著於中指而同殯焉。後韋鎮蜀，到府三日，訊鞠獄囚，滌其冤濫，輕重之系，近三百餘人。其中一輩，五器所拘，偷視廳事，私語云：「僕射是當時韋兄也。」乃厲聲曰：「僕射，僕射，憶姜家荊寶否？」韋曰：「深憶之。」姜曰：「即某是也。」公曰：「犯何罪而重系？」答曰：「某辭韋之後，尋以明經及第，再選青城縣令。家人誤爇廨捨庫牌印等。」韋曰：「家人之犯，固非己尤。」即與雪冤，仍歸墨綬，乃奏授眉州牧。敕下，未令赴任，遣人監守，朱紱其榮，且留賓幕。時屬大軍之後，草創事繁，凡經數月，方問玉蕭何在。姜曰：「僕射維舟之夕，與伊留約，七載是期，既逾時不至，乃絕食而終。」因吟留贈玉環詩云：「黃雀銜來已數春，別時留解贈佳人。長江不見魚書至，為遣相思夢入秦。」韋聞之，一增淒歎，廣修經像，以報夙心。且想念之懷，無由再會。時有祖山人者，有少翁之木，能令逝者相親，但令府公齋戒七日。清夜，玉蕭乃至，謝曰：「承僕射寫經造像之力，旬日便當托生。卻後十三年，再為侍妾，以謝鴻恩。」臨去微笑曰：「丈夫薄情，令人死生隔矣！」後韋以隴右之功，終德宗之代，理蜀不替。是故年深累遷中書令，天下響附，滬僰歸心。因作生日，節鎮所賀，皆貢珍奇，獨東川盧八座送一歌姬，未當破瓜之年，亦以玉蕭為號。觀之，乃真姜氏之玉蕭也，而中指有肉環隱出，不異留別之玉環也。韋歎曰：「吾乃知存歿之分，一往一來。玉蕭之言，斯可驗矣！」
    