
    田膨郎
    康駢
    文宗皇帝常持白玉枕，德宗朝于闐國所獻，追琢奇巧，蓋希代之寶。置寢殿帳中，一旦忽失所在。然而禁衛清密，非恩渥嬪御，莫能至者。珍玩羅列，他無所失。上驚駭移時，下詔於都城索賊。密謂樞近及左右廣中尉曰，「此非外寇所能及，盜者當在禁掖，苟求之不獲，且虞他變。一枕誠不足惜，卿等衛我皇宮，必使罪人斯得。不然天子環列，自茲無用矣。」內官惶慄謝罪，請以浹旬求捕。大懸金帛購求，略無尋究之跡。聖旨嚴切，收系者漸多。坊曲閭巷，靡不搜捕。有龍虎二番將軍王敬宏，常蓄小僕，年甫十八九，神彩俊利，使之無往不屆。敬宏曾與流輩於威遠軍會宴，有侍兒善鼓胡琴，四座酒酣，因請度曲。辭以樂器非妙，須常御手者彈之。鐘漏已傳，取之不及。因起解帶，小僕曰：「若要琵琶，頃刻可至。」敬宏曰：「禁鼓才動，軍門已鎖，尋常汝豈不見，何言之謬也！」既而就飲數巡，小僕以繡囊將琵琶而至。座客歡笑曰：「樂器本相隨，所難者惜其妙手。」南軍-去左廣回復三十里，入夜且無行伍，既而倏忽往來，敬宏驚異如失。時又搜捕嚴緊，意以為竊盜疑之。宴罷，及明遽歸其第，引而問曰："使汝累年，不知矯捷如此。我聞世有俠客，汝莫是否？"小僕謝曰："非有此事，但能行爾。"因言："父母俱在蜀川，頃年偶至京國，今欲卻歸鄉里。有一事欲以報恩，偷枕者已知姓名，三數日當令伏罪。"敬宏曰："如此事即非等閒，因茲全活者不少，未知賊在何許，可報司存掩獲否？"小僕曰："偷枕者，田膨郎也，市廛軍伍，行止不恆，勇力過人，且善超越。苟非伺便折其足，雖千兵萬騎亦將奔走。
    自茲再宿，候之於望仙門，伺便擒之必矣。將軍隨某觀之，此事仍須秘密。」是時涉旬無雨，向曉埃塵頗甚，車馬踐蹋，跬步間-人不相見。膨郎與少年數輩，連臂將入軍門，小僕執球杖擊之，欻然已折左足，仰而觀之曰："我偷枕來，不怕他人，惟懼於爾。既而相值，豈復多言！"於是異至左軍，一款-而服。上喜於得賊，又知獲在禁旅，引膨郎臨軒詰問。具陳常在宮掖往來。上曰："此乃任俠之流，非常竊盜。"內外囚係數百人。於是悉令原之。小僕初得膨郎，已告敬宏歸蜀，於是尋之不可，但賞敬宏而已。
    