
    陶尹二君
    裴鉶
    唐大中初，有陶太白、尹子虛二老人，相契為友，多游嵩、華二峰，采松脂、茯苓為業。二人因攜釀醞，涉芙蓉峰，尋異境，憩於大松林下，因傾壺飲，聞松稍有二人撫掌笑聲。二公起而問曰：「莫非神仙乎？豈不能下降而飲斯一爵？」笑者曰：「吾二人非山精木魅，僕是秦之役夫，彼即秦宮女子，聞君酒馨，頗思一醉，但形體改易，毛髮怪異，恐子悸慄，未能便攏子但安心徐待，吾當返穴易衣而至，幸無遽捨我去。」二公曰：「敬聞命矣。」遂久伺之。忽鬆下見一丈夫，古服儼雅；一女子，鬟髻綵衣，俱至。二公拜謁，忻然還坐。頃之，陶君啟：「神仙何代人？何以至此？既獲拜侍，願祛未悟。」古丈夫曰：「余，秦之役夫也。家本秦人。及稍成童，值始皇帝好神仙術，求不死藥，因為徐福所惑，搜童男童女千人，將之海島；余為童子，乃在其眩但見鯨濤蹙雪，蜃閣排空，石橋之柱攲危，蓬岫之煙杳渺。恐葬魚腹，猶貪雀生，干難厄之中，遂出奇計，因脫斯禍。歸而易姓業儒，不數年中，又遭始皇煨燼典墳，坑殺儒士，搢紳泣血，簪紱悲號：余當此時，復在其數，時於危懼之中，又出奇計，乃脫斯苦。又改姓氏為板築夫，又遭秦皇欻信妖妄，遂築長城，西起臨洮，東之海曲，隴雁悲晝，寒雲咽空，鄉關之思魂飄，砂磧之勞力竭，墮趾傷骨，陷雪觸冰；余為役夫，復在其數；遂於辛勤之中，又出奇計，得脫斯難。又改姓氏而業工。乃屬秦皇帝崩，穿鑿驪山，大修塋域，玉墀金砌，珠樹瓊枝，綺殿錦宮，雲樓霞閣，工人匠石，盡閉幽隧。余為工匠，復在數中，又出奇謀，得脫斯苦。凡四設權奇之計，俱脫大禍。知不遇世，遂逃此山，食松脂木實，乃得延齡耳。此毛女者，乃秦之宮人，同為殉者；余乃與同脫驪山之禍，共匿於此，不知於今經幾甲子耶？」二子曰：「秦於今世，繼正統者九代千餘年，興亡之事，不可歷數。」二公遂俱稽顙曰：「余二小子，幸遇大仙，多劫因依，使今諧遇，金丹大藥，可得聞乎？朽骨腐肌，實翼庥蔭。」古丈夫曰：「余本凡人，但能絕其世慮，因食木實，乃得凌虛，歲久日深，毛髮紺綠，不覺生之與死，俗之與仙，鳥獸為鄰，猿狖同樂，飛騰自在，雲氣相隨，亡形得形，無性無情，不知金丹大藥為何物也。」二公曰：「大仙食木實之法，可得聞乎？」曰：「余初餌柏子，後食松脂，遍體瘡瘍，腸中痛楚。不及旬朔，肌膚瑩滑，毛髮澤潤，未經數年，凌虛若有梯，步險如履地，飄飄然順風而翔，皓皓然隨雲而升。漸混合虛無，潛孚造化；彼之於我，視無二物，凝神而神爽，養氣而氣清，保守胎根，含藏命蒂。天地尚能覆載，雲氣尚能郁蒸，日月尚能晦明，川岳尚能融結，即余之體莫能敗壞矣。」二公拜曰：「敬聞命矣！」飲將盡，古丈夫折松枝叩玉壺而吟曰：「餌柏身輕疊嶂間，是非無意到塵寰，冠裳暫備論浮世，一餉雲遊碧落間。」毛女繼和曰：「誰知古是與今非，閒躡青霞遠翠微，簫管秦樓應寂寂，彩雲空惹薛蘿衣。」古丈夫曰：「吾與子邂逅相遇，那無戀戀耶？吾有萬歲松脂，千秋柏子少許，汝可各分餌之，亦應出世。」
    二公捧受拜荷，以酒吞之。二仙曰：「吾當去矣，善自道養，無令漏洩伐性，使神氣暴露於窟捨耳。」二公拜別，但覺超然莫知其蹤，去矣。旋見所衣之衣，因風化為花片蝶翅而揚空中。陶尹二公今巢居蓮花峰上，顏臉微紅，毛髮盡綠，言語而芳馨滿口，履步而生埃去身。雲台觀道士往往遇之，亦時細話得道之來由爾。
    