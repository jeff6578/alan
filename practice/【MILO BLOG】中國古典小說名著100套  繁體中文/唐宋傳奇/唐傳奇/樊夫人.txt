
    樊夫人
    裴鉶
    樊夫人者，劉綱妻也。綱仕為上虞令，有道術，能檄召鬼神；禁制變化之事，亦潛修密證，人莫能知。為理尚清靜簡易，而政令宣行，民受其惠，無水旱疫毒鷙暴之傷，歲歲大豐。暇日，常與夫人較其術用：俱坐堂上，綱作火，燒客碓屋，從東起，夫人禁之即滅。庭中兩株桃，夫妻各咒一株，使相鬥擊；良久，綱所咒者不如，數走出籬外。綱唾盤中，即成鯉魚；夫人唾盤中成獺，食魚。綱與夫人入四明山，路阻虎，綱禁之，虎伏不敢動，適欲往，虎即滅之；夫人徑前，虎即面向地，不敢仰視，夫人以繩系虎於床腳下。綱每共試術，事事不勝。
    將升天，縣廳側先有大皂莢樹，綱升樹數丈，方能飛舉，夫人平坐，冉冉如雲氣之升，同升天而去。後至唐貞元中，湘潭有一媼，不雲姓氏，但稱湘媼，常居止人捨，十有餘載矣。嘗以丹篆文字救疾於閭裡，莫不響應。鄉人敬之，為結構華屋數間而奉媼。媼曰：「不然，但土木其字，是所願也。」溫鬢翠如雲，肥潔如雪，策杖曳履，日可數百里。忽遇裡人女，名曰逍遙，年二八，艷美，攜筐采菊，遇媼瞪視，足不能移。媼目之曰：「汝乃愛我，可同之所止否？」逍遙欣然擲筐，斂衽稱弟子，從媼歸室。父母奔追及，以杖擊之，叱而返捨；逍遙操益堅，竊索自縊。親黨敦諭其父母，請縱之，度不可制，遂捨之。復詣媼，但帚塵、易水、焚香、讀道經而已。後月餘，媼白鄉人曰：「某暫之羅浮，扃其戶，慎勿開也。」鄉人問：「逍遙何之？」曰：「前往。」如是三稔，人但於戶外窺，見小松迸筍而叢生階砌。及媼歸，召鄉人同開鎖，見逍遙懵坐於室，貌若平日，唯蒲履為竹梢串於棟宇間。媼遂以杖叩地曰：「吾至，汝可覺。」逍遙如寐醒，方起，將欲拜，忽遺左足，如刖於地。媼遽令無動，拾足勘膝，噀之以水，乃如故。鄉人大駭，敬之如神，相率數百里皆歸之。媼貌甚閒暇，不喜人之多相識。忽告鄉人曰：「吾欲往洞庭救百餘人性命，誰有心為我設船一隻，一兩日可同觀之。」有裡人張拱，家富，將具舟楫，自駕而送之。欲至洞庭前一日，有大風濤蹙一巨舟，沒於君山島上而碎，載數十家，近百親人，然不至損，未有舟楫來救，各星居於島上。忽有一白鼉，長丈餘，游於沙上，數十人攔之，撾殺，分食其肉。
    明日，有城如雪，圍繞島上，人家莫能辨。其城漸窄狹，束島上人，忙怖號叫，囊囊皆為齏粉，束其人為簇，其廣不三數丈，又不可攀援，勢已緊急。岳陽之人，亦遙睹雪城，莫能曉也。時媼舟已至岸，媼遂登島攘劍，步罡噀水，飛劍而刺之，白城一聲如霹靂，城遂崩，乃一大白鼉，長十餘丈，婉蜒而斃，劍立其胸，遂救百餘人之性命，不然，頃刻即拘束為血肉矣。島上之人，鹹號泣禮謝。命拱之舟返湘潭，拱不忍便去。忽有道士與媼相遇，曰：「樊姑，爾許時何處來？」甚相慰悅。拱詰之，道士曰：「劉綱真君之妻，樊夫人也。」後人方知媼即樊夫人也。拱遂歸湘潭。後媼與逍遙一時返真。
    