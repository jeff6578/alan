
    顏浚
    裴鉶
    會昌中，進士顏浚，下第，游廣陵，遂之建業。賃小舟抵白沙。同載有青衣，年二十許，服飾古樸，言詞清麗。浚揖之，問其姓氏。曰：「幼芳姓趙。」問其所適，曰：「亦之建業。」浚甚喜，每維舟，即買酒果，與之宴飲；多說陳、隋間事，浚頗異之。或諧謔，即正色斂衽不對。抵白沙，各遷舟航，青衣乃謝浚曰：「數日承君深顧，某陋拙，不足奉歡笑，然亦有一事可以奉酬。中元必遊瓦官閣，此時當為君會一神仙中人，況君風儀才調，亦甚相稱，望不渝此約，至時，某候於彼。」言訖，各登舟而去。浚志其言，中元日，來游瓦官閣，士女闐咽。及登閣，果有美人，從二女僕，皆雙鬟而有媚態。美人倚欄獨語，悲歎久之。浚注視不易；雙鬟笑曰：「憨措大，收取眼。」美人亦訝之，乃曰：「幼芳之言不纓矣。」使雙鬟傳語曰：「西廊有惠鑒闍黎院，則某舊門徒，君可至是，幼芳亦在彼。」浚甚喜，躡其蹤而去，果見同舟青衣出而微笑。浚遂與美人敘寒暄，言語竟日。僧進茶果。
    至暮，謂浚曰：「今日偶此登覽，為惜高閣，病茲用功，不久毀除，故來一別；幸接歡笑，某家在青溪，頗多松月，室無他人，郎君今夕必相過。某前往，可與幼芳後來。」浚然之，遂乘軒而去。
    及夜，幼芳引浚前行，可數里而至。有青衣數輩，秉燭迎之，遂延入內室，與幼芳環坐，曰：「孔家娘子相鄰，使邀之曰：「今夕偶有佳賓相訪，願同傾觴，以解煩憤。」「少頃而至，遂延入，亦多說陳朝故事。浚因起白曰：「不審夫人復何姓第，頗貯疑訝。」答曰：「某即陳朝張貴妃，彼即孔貴嬪，居世之時，謬當後主采顧，寵幸之禮，有過嬪嬙，不幸國亡，為楊廣所殺。然此賊不仁何甚乎！昔，劉禪亦有后妃，魏君不罪；孫皓豈無嬪御，晉帝不誅。獨有斯人，行此冤暴！且一種亡國，我後主實即風流，詩酒追歡，琴樽取樂而已，不似楊廣西築長城，東怔遼海，使天下男怨女曠，父寡子孤。途窮廣陵，死於匹夫之手，亦上天降鑒，為我報仇耳。」孔貴嬪曰：「莫出此言，在座有人不欲。」美人大笑曰：「渾忘卻。」浚曰：「何人不欲斯言耶？」幼芳曰：「某本江令公家嬖者，後為貴妃侍兒，國亡之後，為隋宮御女，煬帝幸江都，為侍湯膳者。及化及亂兵入，某以身蔽帝，遂為所害。蕭後憐某盡忠於主，因使殉葬吳公台下，後改葬於雷塘側，不得從焉。時至此謁貴妃耳。」孔貴嬪曰：「前說儘是閒事，不如命酒，略延囊日之歡耳。」遂命雙鬟待樂器洽飲。久之，貴妃題詩一章曰：「秋草荒台響夜蛩，白楊聲盡減悲風；彩箋曾孽欺江總，綺閣塵清《玉樹》空。」孔貴嬪曰：「寶閣排空稱望仙，五雲高艷擁朝天，青溪猶有當時月，應照瓊花綻綺筵。」幼芳曰：「皓魄初圓恨彩娥，繁華穠艷竟如何？兩朝唯有長江水，依舊行人作逝波。」浚亦和曰：「蕭管清吟怨麗華，秋江寒月綺窗斜，慚非後主題箋客，得見臨春閣上花。」俄聞叩門曰：「江修容、何婕妤、袁昭儀來謁貴妃。」曰：「竊聞今夕佳賓幽會，不免輒窺盛筵。」俱艷其衣裾，明其璫佩，而入座。及見四篇，捧而泣曰：「今夕不意再逢三閣之會，又與新狎客題詩也。」頃之，聞雞鳴，孔貴嬪等俱起，各辭而去。浚與貴妃就寢，欲曙而起。貴妃贈辟塵犀簪一枚，曰：「異日睹物思人。昨宵值客多，未盡歡情，別日更當一小會，然須諮祈幽府。」嗚咽而別。浚翌日，懵然若有所失。信宿，更尋曩日地，則近青溪松檜丘墟。詢之於人，乃陳朝宮人墓。浚慘惻而返。數月，閣因寺廢而毀。後至廣陵，訪得吳公台煬帝舊陵，果有宮人趙幼芳墓，因以酒奠之。
    