
    孫恪
    裴鉶
    廣德中，有孫恪秀才者，因下第，游於洛中。至魏王池畔，忽有一大第，土木皆新。路人指云：「斯袁氏之第也。」恪徑往扣扉，無有應者。戶側有小房，簾帷頗潔，謂伺客之所。恪遂褰簾而入。良久，忽聞啟關者，一女子光容鑒物，艷麗驚人，珠初滌其月華，柳乍含其煙媚，蘭芬靈濯，玉瑩塵清。恪疑主人之處子，但潛窺而已。女摘庭中之萱草，凝思久立，遂吟詩曰：「彼見是忘憂，此看同腐草。青山與白雲，方展我懷抱。」吟諷既畢，容色慘然，因來褰簾，忽睹恪，遂驚慚入戶，使青衣詰之曰：「子何人，而夕向於此？」恪乃語是稅居之士，曰：「不幸衝突，頗益慚駭，幸望陳達於小娘子。」青衣具以告。女曰：「某之丑拙，況不修容，郎君久盼簾帷，當盡所睹，豈敢更迴避耶？願郎君少仁內廳，當暫飾裝而出。」恪慕其容美，喜不自勝，詰青衣曰：「誰氏之子？」曰：「故袁長官之女，少孤，更無姻戚，唯與妾輩三五人據此第耳。小娘子見未適人，且求售也。」良久，乃出見恪，美艷愈於向者所睹，命侍婢進茶果曰：「郎君既無第捨，便可遷囊橐於此廳院中。」指青衣謂恪曰：「少有所須，但告此輩。」恪愧荷而已。恪未室，又見女子之妍麗如是，乃進媒而請之。女亦欣然相受，遂納為室。袁氏贍足，巨有金繒，而恪久貧，忽車馬煥若，服玩華麗，頗為親友之疑訝，多來詰悖恪竟不實對。恪因驕倨，不求名第，日洽豪貴，縱酒狂歌。如此三四歲，不離洛中。忽遇表兄張閒雲處士。恪謂曰：「既久暌間，頗思從容，願攜衾綢，一來宵話。」張生如其所約。及夜永將寢，張生握恪手，密謂之曰：「愚兄於道門曾有所授，適觀弟詞色，妖氣頗濃，未審別有何所遇，事之鉅細，必願見陳。不然者，當受禍耳。」恪曰：「未嘗有聽遇也。」張生又曰：「夫人稟陽精，妖受陰氣。魂掩魄盡，人則長生；魄掩魂消，人則立死。故鬼怪無形而全陰也，仙人無影而全陽也。陰陽之盛衰，魂魄之交戰，在體而微有失位，莫不表白於氣色。向觀弟神采，陰侵陽位，邪干正腑，真精已耗，識用漸隳，津液傾輸，根蒂浮動，骨將化土，顏非渥丹，必為怪異所鑠，何堅隱而不剖其由也？」恪方驚悟，遂陳娶納之因。張生大駭曰：「只此是也，其奈之何？」恪曰：「弟忖度之，有何異焉。」張曰：「豈有袁氏海內無瓜葛之親哉？又辨慧多能，足為可異矣。」遂告張曰：「某一生邅迍，久處凍餒，因茲婚娶，頗似蘇息，不能負義，何以為計？」張生怒曰：「大丈夫未能事人，焉能事鬼？傳云：「妖由人興。人無釁焉，妖不自作。」且義與身孰親？身受其災，而顧其鬼怪之恩義，三尺童子，尚以為不可，何況大丈夫乎！」張又曰：「吾有寶劍，亦干將之儔亞也，凡有魎魎，見者滅沒，前後神驗，不可備數。詰朝奉借，倘攜密室，必睹其狼狽，不下昔日王君攜寶鏡而照鸚鵡也。不然者，則不斷恩愛耳。」明日，恪遂受劍。張生告去，執手曰：「善伺其便。」恪遂攜劍，隱於室內，而終有難色。袁氏俄覺，大怒而責恪曰：「子之窮愁，我使暢泰，不顧恩義，遂興非為，如此用心，則犬彘不食其餘，豈能立節行於人世也！」恪既被責，慚顏惕慮，叩頭曰：「受教於表兄，非宿心也，願以飲血為盟，更不敢有他意矣。」汗落伏地，袁氏遂搜得其劍，寸折之，若斷輕藕耳。恪愈懼，似欲奔迸。袁氏乃笑曰：「張生一小子，不能以道義海其表弟，使行其凶險，來當辱之。然觀子之心，的應不如是，然吾匹君已數歲也，子何慮哉？」恪方稍安。後數日，因出遇張生，曰：「奈何使我撩虎鬚，幾不脫虎口耳。」張生問劍之所在，具以實對。張生大駭曰：「非吾所知也。」深懼而不敢來謁。後十餘年，袁氏已鞠育二子，治家甚嚴，不喜參雜。後恪之長安，謁舊友人王相國縉，遂薦於南康張萬頃大夫，為經略判官，挈家而往。袁氏每遇青松高山，凝睇久之，若有不快意。
    到端州，袁氏曰：「去此半程，江壖有峽山寺，我家舊有門徒僧惠幽，居於此寺，別來數十年。僧行夏臘極高，能別形骸，善出塵垢，倘經彼設食，頗益南行之福。」恪曰：「然。」遂具齋蔬之類。及抵寺，袁氏欣然，易服理妝，攜二子詣老僧院，若熟其徑者。恪頗異之。遂將碧玉環子以獻僧曰：「此是院中舊物。」僧亦不曉。及齋罷，有野猿數十，連臂下於高松，而食於台上。後悲嘯，捫蘿而躍。袁氏惻然，俄命筆題僧壁曰：「剛被恩情役此心，無端變化幾湮沉。不如逐伴歸山去，長嘯一聲煙霧深！」乃擲筆於地，撫二子咽泣數聲，語恪曰：「好住好住，吾當永訣矣！」遂裂衣化為老猿，追嘯者躍樹而去，將抵深山而復返視。恪乃驚懼，若魂飛神喪。良久，撫二子一慟，乃詢於老僧。僧方悟：「此猿是貧道為沙彌時所養。開元中，有天使高力士經過此，憐其慧黠，以束帛而易之。聞抵洛京，獻於天子。時有天使來往，多說其慧黠過人，長馴擾於上陽官內，及安史之亂，即不知所之。於戲，不期今日更睹其怪異耳！碧玉環者，本訶陵胡人所施，當時亦隨猿頸而往，今方悟矣。」恪遂惆悵，艤舟六七日，攜二子而回棹，不復能之任也。
    