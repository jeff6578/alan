　　宋之愻
　　張鷟 
　　唐洛陽丞來之愻，太常主簿之問弟，羅織殺駙馬王同皎。初，之愻諂附張易之兄弟你，出為兗州司倉，遂亡而歸。王同皎匿之於小房。同皎，慷慨之士也，忿逆韋與武三思亂國，與一二所親論之，每至切齒。之愻於簾下竊聽之，遣侄曇上書告之，以希韋之旨。武三思等果大怒，奏誅同皎之黨。兄弟並授五品官。之愻為光祿丞，之問為鴻臚丞，曇為尚衣奉御。天下怨之，皆相謂曰：「之間等緋衫，王同皎血染也。」誅逆韋之後，之愻等長流嶺南。客謂浮休子曰：「來俊臣之徒如何？」對曰：「昔有獅子王，於深山獲一豺，將食之。豺曰：「請為王送二鹿以自贖。『獅子王喜。週年之後，無可送。王曰：「汝殺眾生亦已多，今次到汝，汝其圖之。』豺默然無應，遂齰殺之。俊臣之輩，何異豺也！」 