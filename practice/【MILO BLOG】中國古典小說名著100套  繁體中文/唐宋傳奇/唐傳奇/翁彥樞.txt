
    翁彥樞
    佚名
    翁彥樞，蘇州人，應進士舉。有僧與彥樞同鄉里，出入故相國裴公垣門下。以其年耄，優惜之，雖中門內亦不禁其出入。手持貫珠，閉目以誦佛經，非寢食未嘗輟也。垣主文柄，入貢院。子勳、質，日議榜於私室。僧多處其間，二子不之虞也。其擬議名氏，迫與奪進退，僧悉熟之矣。歸寺，而彥樞訪焉。僧問彥樞將來得失之耗，彥樞具對以無有成遂狀。僧曰：「公成名須第幾人？」彥樞謂僧戲己，答曰：「第八人足矣。」即復往裴氏之家。二子所議如初，僧忽張目謂之曰：「侍郎知舉邪，郎君知舉邪？夫科第國家重事，朝廷委之侍郎，意者欲侍郎劃革前弊，孤貧得路。今之與奪，率由郎君，侍郎寧偶人邪？且郎君所與者，不過權豪子弟，未嘗以一平人藝士議之，郎君可乎？」即屈其指，自首及末，不差一人。其豪族私讎曲折，畢中二子所諱。勳等大懼，即問僧所欲，且以金帛啖之。僧曰：「貧僧老矣，何用金帛為？有鄉人翁彥樞者，徒要及第耳。」勳等曰：「即列在丙科。」僧曰：「非第八人不可也。」勳不得已許之，僧曰：「與貧僧一文書來！」彥樞其年及第，竟如其言。
    