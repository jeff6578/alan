
    王之渙
    薛用弱
    開元中詩人，王昌齡、高適、王之渙齊名，時風塵未偶，而游處略同。
    一日，天寒微雪。三詩人共詣旗亭，貰酒小飲。忽有梨園伶百十數人，登樓會宴。三詩人因避席隈映，擁爐火以觀焉。俄有妙妓四輩，尋續而至，奢華艷曳，都冶頗極。旋則奏樂，皆當時之名部也。昌齡等私相約曰：「我輩各擅詩名，每不自定其甲乙，今者可以密觀諸伶所謳，若詩人歌詞多者，則為優矣。」俄而，一伶拊節而唱曰：「寒雨連江夜入吳，平明送客楚山孤。洛陽親友如相問，一片冰心在玉壺。」昌齡則引手畫壁曰：「一絕句。」尋又一伶謳曰：「開篋淚沾臆，見君前日書。夜台何寂寞，猶是子雲居。」適則引手畫壁曰：「一絕句。」尋又一伶謳曰：「奉帚平明金殿開，強將團扇共徘徊，玉顏不及寒鴉色，猶帶昭陽日影來。」昌齡則又引手畫壁曰：「二絕句。」
    之渙自以得名已久，因謂諸人曰：「此輩皆潦倒樂官，所唱皆《巴人下里》之詞耳，豈《陽春白雪》之曲，俗物敢近哉？」因指諸妓之中最佳者曰：「待此子所唱，如非我詩，吾即終身不敢與子爭衡矣。脫是吾詩，子等當列拜床下，奉吾為師。」因歡笑而俟之。須臾，次至雙鬟發聲，則曰：「黃河遠上白雲間，一片孤城萬仞山。羌笛何須怨楊柳，春風不度玉門關。」之渙即揶揄二子曰：「田舍奴-，我豈妄哉！"因大諧笑。諸伶不喻其故，皆起詣曰："不知諸郎君何此歡噱-？"昌齡等因話其事。諸伶竟拜曰："俗眼不識神仙，乞降清重，俯就筵席。"三子從之，飲醉竟日。
    