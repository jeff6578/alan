
    馬拯
    裴鉶
    唐長慶中，有處士馬拯，性沖淡，好尋山水，不擇險峭，盡能臍樊。一日，居湘中，因之衡山祝融峰，詣伏虎師。佛室內道場嚴潔，果食馨香，兼列白金皿。於佛榻上，見一老僧，眉毫雪色，樸野魁梧。甚喜拯來，使僕挈囊。僧曰：「假君僕使近縣市少鹽酪。」拯許之。僕乃摯金下山去，僧亦不知去向。俄有一馬沼山人，亦獨登此來，見拯，甚相慰悅，乃告拯曰：「適來道中遇一虎，食一人，不知誰氏之子。」說其服飾，乃拯僕夫也。拯大駭。沼又云：「遙見虎食人盡，乃脫皮，改服禪衣，為一老僧也。」拯甚怖懼。及沼見僧，曰：「只此是也。」拯白僧曰：「馬山人來，雲某僕使至半山路，已被虎傷，奈何！」僧怒曰：「貧道此境，山無虎狼，草無毒螫，路絕蛇虺，林絕鴟鴞，無信妄語耳。」拯細窺僧吻，猶帶殷血。向夜，二人宿其食堂，牢肩其戶，明燭伺之。夜已深，聞庭中有虎怒，首觸其扉者三四，賴戶壯而不墮。二子懼而焚香，虔誠叩首於堂內土偶賓頭盧者。良久，聞土偶吟詩曰：「寅人但溺欄中水，午子須分良畔金，若教特進重張弩，過去將軍必損心。」二子聆之，而解其意曰：「寅人，虎也。欄中，即井。午子，即我耳。艮畔金，即銀皿耳。其下兩句未能解。」及明，僧叩門曰，」郎君起來食粥。」二子方敢啟關。
    食粥畢，二子計之曰：「此僧且在，我等何由下山？」遂詐僧云：「井中有異。」使窺之。僧窺次，二子推僧墮井，其僧即時化為虎，二子以巨石鎮之而斃矣。二子遂取銀皿下山。近昏黑而遇一獵人，幹道旁張□弓，樹上為棚而居，語二子曰：「無觸我機」。兼謂二子曰：「去山下不遠，諸虎方暴，何不且上棚來？」二子悸怖，遂攀緣而上。將欲人定，忽三五十人過，或僧、或道、或丈夫、或婦女，歌吟者、戲舞者，前至□弓所，眾怒曰：「朝來被二賊殺戎禪和，今方追捕之，又敢有人張我將軍。」遂發其機而去。二子並聞其說，遂詰獵者。曰：「此是倀鬼、被虎所食之人也，為虎前呵道耳。」二子因徵獵者之姓氏，曰：「名進，姓牛。」二子大喜曰：「土偶詩下句有驗矣：特進，乃牛進也；將軍，即此虎也。」遂勸獵者重張其箭，獵者然之。張畢登棚，果有一虎，哮吼而至，前足觸機，箭乃中其三斑，貫心而踣。逡巡，諸悵奔走卻回，伏其虎，哭甚哀，曰：「誰人又殺我將軍？」二子怒而叱之曰：「汝輩無知下鬼，遭虎嚙死，吾今為汝報仇，不能報謝，猶敢慟哭，豈有為鬼不靈如是？」遂悄然。忽有一鬼答曰：「都不知將軍乃虎也，聆郎君之說，方大醒悟。」就其虎而罵之，感謝而去。及明，二子分銀與獵者而歸耳。
    