
    王生
    牛嶠
    杭州王生者，建中初，辭親之上國，收拾舊業，將投於親知，求一官耳。行至圃田下道，尋訪外家舊莊。日晚，柏林中見二野狐，倚樹如人立，手執王生一黃紙文書，相對笑語，傍若無人。生乃叱之，不為變動。生乃取彈，因引滿彈子，且中其執書者之目。二狐遺書而走。王生遽往，得其書，才一兩紙，文字類梵書，而莫究識，遂緘於書袋中而去。其夕，宿於前店，因話於主人，方訝其事。忽有一人攜裝來宿，眼疾之甚，若不可忍，而語言分明。聞王生之言，曰：「大是異事，如何得見其書？」王生方將出書，主人見患眼者一尾垂下床，因謂生曰：「此狐也！」王生遽收書於懷中，以手摸刀逐之，則化為狐而走。一更後，復有人扣門。王生心動，曰：「此度更來，當以刀箭敵汝矣！」其人隔門曰：「爾若不還我文書，後無悔也！」自是更無消息。王生秘其書，緘縢甚密。
    行至都下，以求官伺謁之事，期方賒緩-，即乃典貼-舊業田園，卜居近坊，為生生之計。月餘，有一僮自杭州而至，縗裳-入門，手執凶訃，王生迎而問之，則生已丁家難-矣，聞之慟哭。生因視其書，則母之手字云："吾本家秦，不願葬於外地，今江東田地物業，不可分毫破除，但都下業可一切處置，以資喪事。備具皆畢，然後自來迎接。"王生乃盡貨田宅，不候善價，得其資，備塗芻之禮和，無所欠少。既而復籃舁禮東下，以迎靈輿-。及至揚州，遇見一船子，上有數人，皆喜笑歌唱。漸近視之，則皆王生之家人也。意尚謂其家貨之，今屬他人矣。
    須臾，又有小弟妹搴簾而出，皆彩服笑語。驚怪之際，則其家人船上驚呼曰：「郎君來矣，是何服飾之異也！」王生潛令人問之，乃見其母驚出。生遽毀其縗絰，行拜而前。母迎而問之。其母駭曰：「安得此理！」王生乃出母送遺書，乃一張空紙耳。母又曰：「吾所以來此者，前月得汝書雲，近得一官，令吾盡貨江東之產，為入京之計。今無可歸矣！」及母出王生所寄之書，又一空紙耳。
    王生遂發使入京，盡毀其凶喪之具，因鳩集余資，自淮卻扶持-，且往江東。所有十無一二，才得數間屋，僅以庇風雨而已。有弟一人，別且數歲，一旦忽至，見其家道敗落，因徵其由。王生具話本末，又述妖狐事，曰："但應以此為禍耳。"其弟驚嗟。因出妖狐之書以示之。其弟才執其書，退而置諸懷中曰："今日還我天書！"言畢，乃化作一狐而去。
    