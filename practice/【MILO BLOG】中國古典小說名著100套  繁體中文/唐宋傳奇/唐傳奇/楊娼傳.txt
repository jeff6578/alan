
    楊娼傳
    房千里
    楊娼者，長安裡中之殊色也，態度甚都，復以冶容自喜。王公巨人享客，竟邀致席上。雖不飲者，必為之引滿盡歡。長安諸兒，一造其室，殆至亡生破產而不悔。由是娼之名冠諸籍中，大售於時矣。嶺南帥甲，貴遊子也。妻本戚里女，遇帥甚悍。先約：「設有異志者，當取死白刃下。」帥幼貴，喜媱，內苦其妻，莫之措意。乃陰出重賂，削去娼之籍，而挈之南海，館之他捨。公餘而同夕隱而歸。娼有慧性，事帥尤謹。平居以女職自守，非其理不妄發。復厚帥之左右，鹹能得其歡心。故帥益嬖之。會間歲，帥得病，且不起。恩一見娼，而憚其妻。帥素與監軍使厚，密譴導意，使為方略。監軍乃給其妻曰：「將軍病甚，思得善奉侍煎調者視之。瘳當速矣。某有善婢，久給事貴室，動得人意。請夫人聽以婢安將軍四體，如何？」妻曰：「中貴人，信人也。果然，於吾無苦耳。可促召婢來。」監軍即命娼冒為婢以見帥。計未行而事洩。帥之妻乃擁健婢數十，列白挺，熾膏鑊於廷而伺之矣。須其至，當投之沸鬲。帥聞而大恐，促命止娼之至。且曰：「此自我意，幾累於渠。今幸吾之未死也，必使脫其虎喙。不然，且無及矣。」乃大遺其奇寶，命家懂榜輕舠，衛娼北歸。自是，帥之憤益深，不逾旬而物故。娼之行，適及洪矣。問至，娼乃盡返帥之賂，設位而哭，曰：「將軍由妾而死。將軍且死，妾安用生為？妾豈孤將軍者耶？」即撤奠而死之。夫娼，以色事人者也，非其利則不合矣。而楊能報帥以死，義也；卻帥之賂，廉也。雖為娼，差足多矣。
    