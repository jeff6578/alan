
    枕中記
    沈既濟
    開元六年，道士有呂翁者，得神仙術，行邯鄲道中，息邸捨，攝帽弛帶，隱囊而坐。俄見旅中少年，乃盧生也。衣短褐，乘青駒，將適於田，亦止於邸中，與翁共席而坐，言笑殊暢。久之，盧生顧其衣裝敝褻，乃長歎息曰：「大丈夫生世不諧，困如是也。」翁曰：「觀子形體，無苦無恙，談諧方適而談其困者，何也？」生曰：「吾此苟生耳，何適之謂？」翁曰：「此不謂適而何謂適？」答曰：「士之生世，當建功樹名，出將人相，列鼎而食，選聲而聽。使族益昌而家益肥，然後可以言適乎。吾嘗志於學，富於遊藝，自惟當年青紫可拾。今已適壯猶勤畎畝，非困而何？」言訖而目昏思寐。時主人方蒸黍，翁乃探囊中枕以授之曰：「子枕吾枕，當令子榮適如志。」其枕青瓷，而竅其兩端。生俯首就之，見其竅漸大，明朗，乃舉身而入，遂至其家。數月娶清河崔氏女。女容甚麗，生資愈厚。
    生大悅，由是衣裝服馭，日益鮮盛。明年，舉進士，登第。釋褐秘校！」。應制，轉渭南尉。俄遷監察御史，轉起居舍人，知制誥。三載，出典同州，遷陝牧。
    生姓好土功，自陝西鑿河八十里，以濟不通。邦人利之，刻石紀德。移節汴州，領河南道採訪使，征為京兆尹。是歲，神武皇帝方事戎狄，恢宏土宇。會吐蕃悉抹邏及燭龍莽布支攻陷瓜沙，而節度使王君□新被殺，河湟震動。帝思將帥之才，遂除生御史中丞，河西道節度。大破戎虜，斬首七千級，開地九百里，築三大城以遮要害。邊人立石於居延山以頌之。歸朝冊勳，恩禮極盛。轉吏部侍郎，遷戶部尚書兼御史大夫。時望清重，群情翕習，大為時宰所忌。以飛語中之，貶為端州刺史。三年，征為常侍。未幾，同中書門下平章事。與蕭中令嵩、裴侍中光庭同執大政十餘年，嘉謨密令，一日三接。
    獻替啟沃，號為賢相。同列害之，復誣與邊將交接，所圖不軌。下制獄！」。府吏引從至其門而急收之。生惶駭不測，謂妻子曰：「吾家山東，有良田五頃，足以御寒餒。何苦求祿？而今及此，思衣短褐、乘青駒，行邯鄲道中，不可得也。」引刃自刎。其妻救之，獲免。其罹者皆死，獨生為中官保之，減罪死，投州。數年，帝知冤，復追為中書令，封燕國公，恩旨殊異。生五子，曰儉、曰傳、曰位、曰倜、曰倚，皆有才器。儉進士登第，為考功員外；傳為侍御史；位為太常丞；倜為萬年尉。倚最賢，年二十八，為左襄。其姻媾皆天下望族。有孫十餘人。
    兩竄荒徼，再登台鉉。出入中外，徊翔台閣。五十餘年，崇盛赫奕。性頗奢蕩，甚好佚樂。後庭聲色，皆第一綺麗。前後賜良田、甲第、佳人、名馬，不可勝數。後年漸衰邁，屢乞骸骨，不許。病，中人候問，相踵於道。名醫上藥，無不至焉。將歿，上疏曰：「臣本山東諸生，以田圃為娛。偶逢聖運，得列官敘。過蒙殊獎，特秩鴻私。出擁節旌，入升台輔。周旋中外，綿歷歲時。有忝天恩，無神聖化。負乘貽寇，履薄增憂。日俱一日，不知老至。今年逾八十，位極三事，鐘漏並歇，筋骸俱耄。彌留沈頓，待時益荊顧無成效，上答休明。空負深恩，永辭聖代。無任感戀之至，謹奉表陳謝。」詔曰：「卿以俊德，作朕元輔。出擁藩翰，入贊雍熙，昇平二紀，實卿所賴。比嬰！」疾疹，日謂痊平。豈斯沉痼，良用憫惻。今令驃騎大將軍高力士就第候剩其勉加針石，為予自愛。猶冀無妄，期於有瘳。」是夕，薨。
    盧生欠伸而悟，見其身方偃於邸捨，呂翁坐其傍，主人蒸黍未熟，觸類如故。生蹶然而興，曰：「豈其夢寐也？」翁謂生曰：「人生之適，亦如是矣。」生憮然良久，謝曰：「夫寵辱之道，窮達之運，得喪之理，死生之情，盡知之矣。此先生所以窒吾欲也。敢不受教。」稽首再拜而去。
    