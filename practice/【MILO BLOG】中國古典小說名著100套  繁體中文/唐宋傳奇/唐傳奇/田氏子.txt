
    田氏子
    牛肅
    唐牛肅有從舅，常過澠池，因至西北三十里，謁田氏子。去田氏莊十餘里，經岌險，多櫟林，傳雲中有魅狐，往來經之者，皆結侶乃敢過。舅既至，田氏子命老豎往澠他市酒饌。天未明，豎行，日暮不至，田氏子怪之。
    及至，豎一足又跛，問何故。豎曰：「適至櫟林，為一魅狐所絆，因蹶而僕，故傷焉。」問何以見魅。豎曰：「適下坡時，狐變為婦人，遽來追我，我驚且走；狐又疾行，遂為所及，因倒且損。吾恐魅之為怪，強起擊之。婦人口但哀祈，反謂我為狐，屢云『叩頭野狐，叩頭野狐。」吾以其不是實，因與痛擊，故免其禍。」田氏子曰：「汝無擊人妄謂狐耶？」豎曰：「吾雖苦擊之，終不改婦人狀耳。」田氏子曰：「汝必誤損他人。且入戶。」日入，見婦人體傷，蓬首過門而求飲，田氏子曰：「吾適櫟林，逢一老狐，變為人。吾不知是狐，前趨為伴，同過櫟林，不知老狐卻傷我如此。賴老狐去，余命得全。妾北村人也，渴故求飲。」田氏子恐其見蒼頭也，與之飲而遣之。
    