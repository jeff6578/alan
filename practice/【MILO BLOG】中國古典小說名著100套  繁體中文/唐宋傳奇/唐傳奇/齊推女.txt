
    齊推女
    牛僧孺
    元和中，饒州刺史齊推女，適隴西李某。李舉進士，妻方娠，留至州宅，至臨月，遷至後東閣中。其夕，女夢丈夫，衣冠甚偉，瞑目按劍叱之曰：「此屋豈是汝腥穢之所乎！亟移去。不然：且及禍。」明日告推，推素剛烈，曰：「吾忝土地主，是何妖孽能侵耶！」數日，女誕育，忽見所夢者，即其床帳亂毆之。有頃，耳目鼻皆流血而卒。父母傷痛女冤橫，追悔不及，遣遽告其夫，俟至而歸葬於李族，遂於郡之西北十數里官道權瘞之。李生在京師下第將歸，聞喪而往。比至饒州，妻卒已半年矣。李亦粗知其死不得其終，悼恨既深，思為冥雪。至近郭，日晚，忽於曠野見一女，形狀服飾，似非村婦，李即心動，駐馬諦視之，乃映草樹而沒。李下馬就之，至，則真其妻也。相見悲泣，妻曰：「且無涕泣，幸可復生。俟君之來，亦已久矣。大人剛正，不信鬼神，身是婦女，不能自訴。今日相見，事機校遲。」李曰：「為之奈何？」女曰：「從此直西五里鄱亭村，有一老人姓田，方教授村兒，此九華洞中仙官也，人莫之知。君能至心往來，或冀諧遂。」李乃徑訪田先生，見之，乃膝行而前，再拜稱曰：「下界凡賤，敢謁大仙。」時老人方與村童授經，見李，驚避曰：「衰朽窮骨，旦暮溘然，郎君安有此說？」李再拜，扣頭不已，老人益難之。自日宴至於夜分，終不敢就坐，拱立於前。老人俯首良久曰：「足下誠懇如是，吾亦何所隱焉。」李生即頓首流涕，具雲妻枉狀。
    老人曰：「吾知之久矣，但不蚤申訴，今屋宅已敗，理之不及。吾向拒公，蓋未有計耳。然試為足下作一處置。」乃起從北出，可行百步余，止於桑林，長嘯。倏忽見一大府署，殿字環合，儀衛森然，擬於王者。田先生衣紫帔，據案而坐，左右解官等列待。俄傳教呼地界人。須臾，十數部各擁有百餘騎，前後奔馳而至。其帥皆長丈餘，眉目魁岸，羅列於門屏之外，整衣冠，意緒蒼惶，相問今有何事。須臾，謁者通地界廬山神、江瀆神、彭蠡神等皆趣女入。田先生問曰：「比者此州刺史女，因產為暴鬼所殺，事甚冤濫，爾等知否？」皆俯伏應曰：「然。」又問：「何故不為申理？」又皆對曰：「獄訟須有其主。此不見人訴，無以發摘佞。」又問：「知賊姓名否？」有一人對曰：「是西漢鄱縣王吳芮。今刺史宅，是芮昔時所居。至今猶恃雄豪，侵佔土地，往往肆其暴虐，人無奈何。」田先生曰：「即追來！」俄頃，縛吳芮至。先生詰之，不伏。乃命追阿齊旨。良久，見李妻與吳芮庭辯。食頃，吳芮理屈，乃曰：「當是產後虛弱，見某驚怖自絕，非故殺。」田先生曰：「殺人以挺與刃，有以異乎？」遂令執送天曹，回謂速檢李氏壽命幾何。頃之，吏云：「本算更合壽三十二年，生四男三女。」先生謂群官曰：「李氏壽算長，若不再生，議無厭伏。公等所見何如？」有一老吏前啟曰：「東晉鄴國下有一人橫死，正與此事相當。前使葛真君！」，斷以具魂作本身，卻歸生路。飲食言語，嗜欲追游，一切無異。但至壽終，不見形質耳。」田先生曰：「何謂具魂？」吏曰：「生人三魂七魄，死則散離，本無所依。今收合為一體，以續絃膠塗之。大王當街發遣放回，則與本身同矣。」田先生曰：「善。」即顧謂李妻曰：「作此處置，可乎？」李妻曰：「幸甚！」
    俄見一吏，別領七八女人來，與李妻一類，即推而合之。有一人持一器藥，狀似稀餳，即於李妻身塗之。李氏妻如空中墜地，初甚迷悶，天明盡失夜來所見，唯田先生及李氏夫妻三人共在桑林中。田先生顧謂李生曰：「相為極力，且喜事成，便可領歸。見其親族，但言再生，慎無他說。吾亦從此逝矣。」李遂同歸至州，一家驚疑，不為之信。久之，乃知實生人也。自爾生子數人。其親表之中，頗有知者，云：「他無所異，但舉止輕便，異於常人耳。」
    