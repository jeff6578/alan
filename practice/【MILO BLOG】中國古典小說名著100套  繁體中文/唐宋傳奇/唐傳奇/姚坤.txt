
    姚坤
    裴鉶
    大和中，有處士姚坤，不求榮達，常以釣漁自適。居於東洛萬安山南，以琴尊自怡。其側有獵人，常以網取狐免為業；坤性仁，恆收贖以放之，如此活者數百。坤舊有莊，質於嵩嶺菩提寺，坤持其價而贖之。其知莊僧惠沼，行兇，常於闃處鑿井，深數丈，投以黃精數百斤，求人試服，觀其變化。乃飲坤大醉，投於井中，以碨石咽其井。坤及醒，無計躍出，但饑茹黃精而已。
    如此數日夜，忽有人於井口召坤姓名，謂坤曰：「我狐也，感君活我子孫不少，故來教君。我，狐之通天者，初穴於家，因上竅，乃窺天漢星辰，有所慕焉，恨身不能奮飛，遂凝盻注神，忽然不覺飛出，躡虛駕雲，登天漢，見仙官而禮之。君但能澄神泯慮，注盻玄虛，如此精確，不三旬而自飛出，雖竅之至微，無所礙矣。」坤曰：「汝何所據耶？」狐曰：「君不聞《西升經》云：「神能飛形，亦能移山。」君其努力！」言訖而去。坤信其說，依而行之，約一月，忽能跳出於碨孔中。遂見僧；大駭，視其井，依然，僧禮坤，詰其事。坤告曰：「但於中餌黃精一月，身輕如神，自能飛出，竅所不礙。」僧然之，遣弟子以索墜下、約弟子一月後來窺。弟子如其言，月餘來窺，僧已斃於井耳。坤歸旬日，有女子，自稱夭桃，諧坤，云「是富家女，誤為年少誘出，失蹤，不可復返，願持箕帚」。坤見其妖麗冶容，至於篇什書札，俱能精至。坤亦念之。後坤應制，挈夭桃入京，至盤豆館，夭桃不樂，取筆題竹簡為詩一首曰：「鉛華久御向人間，欲捨鉛華更慘顏。縱有青丘今夜月，無因重照舊雲鬟。」吟諷久之，坤亦矍然。
    忽有曹牧，遣人執良犬，將獻裴度；入館。犬見夭桃，怒目掣鎖，蹲步上階。夭桃亦兒為狐，跳上犬背，抉其目。犬驚，騰號出館，望荊山而竄，坤大駭逐之，行數里，犬已斃，狐即不知所之。坤惆悵悲惜，盡日不能前進，及夜，有老人挈美醞詣坤，云「是舊相識」。既飲，坤終莫能達相識之由。老人飲罷，長揖而去，云：「報君亦足矣；吾孫亦無恙。」遂不見。坤方悟狐也。後寂無聞矣。
    