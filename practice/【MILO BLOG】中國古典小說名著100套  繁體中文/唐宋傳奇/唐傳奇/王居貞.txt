
    王居貞
    裴鉶
    明經王居貞者，下第歸洛之穎陽。出京，與一道士同行。道士盡日不食。云：「我嚥氣術也。」每至居貞睡後燈滅，即開一布囊，取一皮，披之而去；五更復來。他日，居貞佯寢，急奪其囊。道士叩頭乞。居貞曰：「言之即還汝。」遂言：「吾非人，衣者，虎皮也。夜即求食於村鄙中，衣其皮，即夜可馳五百里。」居貞以離家多時，甚思歸，曰：「吾可披乎？」曰：「可也。」居貞去家猶百餘里，遂披之暫歸。夜深，不可入其門，乃見一豬立於門外，擒而食之。逡巡，回，乃還道士皮。及至家，云：「居貞之次子夜出，為虎所食。」問其日，乃居貞同日，自後一兩日甚飽，並不食他物。
    