
    封陟
    裴鉶
    寶歷中，有封陟孝廉者，居於少室。貌態潔朗，性頗貞端。志在典墳，僻於林蔽。探義而星歸腐草，閱經而月墜幽窗。兀兀孜孜，俾夜作晝，無非搜索隱奧，未嘗暫縱揭時日也。書堂之畔，景象可窺，泉石清寒，桂蘭雅淡；戲猱每竊其庭果，唳鶴頻棲於澗松。虛籟時吟，纖埃晝闃。煙鎖簹篁之翠節；露滋躑躅之紅葩。薛蔓衣垣，苔茸毯砌。時夜將午，忽飄異香酷烈，漸佈於庭際。俄有輜軿自空而降，畫輪軋軋，直湊簷楹。見一仙姝，侍從華麗，玉珮敲磬，羅裙曳雲，體欺皓雪之容光，臉奪芙蕖之艷冶，正容斂衽而揖陟曰：「某籍本上仙，滴居下界，或遊人間五嶽，或止海面三峰。月到瑤階，愁莫聽其風管；蟲吟粉壁，恨不寐於鴛多。燕浪語而徘徊，鸞虛歌而縹緲。寶瑟休泛，虯觥懶斟。紅杏艷枝，激含於綺殿；碧桃芳萼，引凝睇於瓊樓。既厭曉妝，漸融春思。伏見郎君坤儀浚潔，襟量端明，學聚流螢，文含隱豹。所以慕其真樸，愛以孤標，特謁光容，願持箕帚，又不知郎君雅旨如何？」陟攝衣朗燭，正色而坐，言曰：「某家本貞廉，性惟孤介，貪古人之糟粕，究前聖之指歸；編柳音辛，燃粕幽暗；布被糲食，燒蒿茹黎，但自固窮，終不斯濫，必不敢當神仙降顧。斷意如此，幸早回車。」妹曰：「某乍造門牆，未申懇迫，輒有詩一章奉留，後七日更來。」詩曰：「謫居蓬島別瑤池，春媚煙花有所思，為愛君心能潔白，願操箕帚奉屏幃。」陟覽之，若不聞，雲軿既去，窗戶遺芳，然陟心中不可轉也。
    後七日夜，姝又至，騎從如前時。麗容潔服，艷媚巧言，入白陟曰：「某以業緣遽縈，魔障欻起，蓬山瀛島，繡帳錦宮，恨起紅茵，愁生翠被。難窺舞蝶於芳草，每妒流鶯於綺叢，靡不雙飛，俱能對跱自矜孤寢，轉懵空閨。秋卻銀紅，但凝眸於片月；春尋瓊圃，空抒思於殘花。所以激切前時，布露丹懇，幸垂採納，無阻精誠。又不知郎君意竟如何？」陟又正色而言曰：「某身居山藪，志已顓蒙，不識鉛華，豈知女色，幸垂速去，無相見尤。」姝曰：「願不貯其深疑，幸望容其陋質，輒更有詩一章，後七日復來。」詩曰：「弄玉有夫皆得道，劉綱兼室盡登仙。君能仔細窺朝露，須逐雲車拜洞天。」陟覽，又不回意。
    後七日夜，姝又至，態柔容冶，靚衣明眸，又言曰：「逝波難駐，西日易頹，花木不停，薤露非久。輕漚泛水，只得逡巡；微竹當風，莫過瞬息。虛爭意氣，能得幾時？恃頑韶顏，須臾槁木。所以君夸容鬢，尚未凋零，固止綺羅，貪窮典籍，及其衰老，何以任持？我有還丹，頗能駐命，許其依托，必寫襟懷，能遣君壽例三松，瞳方兩目，仙山靈府，任意追游。莫種槿花，使朝晨而騁艷；休敲石火，尚昏黑而流光。」陟乃怒目而言曰：「我居書齋，不欺暗室，下惠為證，叔子是師。是何妖精，苦相凌逼？心如鐵石，無更多言，倘若遲回，必當窘辱。」侍衛諫曰：「小娘子回車，此木偶人，不足與語，況窮薄當為下鬼，豈神仙配偶耶？」妹長吁曰：「我所以懇懇者，為是青牛道士之苗裔。況此時一失，又須曠居六百年，不是細事。於戲！此子大是忍人！」又留詩曰：「蕭郎不顧鳳樓人，雲澀回車淚臉新，愁想蓬瀛歸去路，難窺舊苑碧桃春。」輜軿出戶，珠翠響空，冷伶蕭笙，沓沓雲露，然陟意不移。後三年，涉染疾而終，為太山所追，束以大鎖，使者驅之，欲至幽府。
    忽遇神仙騎從，清道甚嚴。使者躬身於路左，曰：「上元夫人游大山耳。」俄有仙騎，召使者與囚俱來，陟至彼，仰窺，乃昔日求偶仙姝也。但左右彈指悲嗟。仙姝遂索追狀，曰：「不能於此人無情。」遂索大筆判曰：「封陟性雖執迷，操唯堅潔，實由樸戇，難責風情，宜更延一紀。」左右令陟跪謝。使者遂解去鐵鎖，曰：「仙官已釋，則幽府無敢追攝。」使者卻引歸。良久，蘇息。後追悔昔日之事，慟哭自咎而已。
    