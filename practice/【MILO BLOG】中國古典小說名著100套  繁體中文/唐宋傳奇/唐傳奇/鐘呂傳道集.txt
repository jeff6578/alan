《鐘呂傳道集》
作者：鐘呂傳道集
　　論真仙第一
　　呂曰：「人之生也，安而不病、壯而不老、生而不死，何道可致如此？」
　　鍾曰：「人之生，自父母交會而二氣相合，即精血為胎胞，於太初之後而有太質。陰承陽生，氣隨胎化，三百日形圓。靈光入體，與母分離。自太素之後已有升降，而長黃芽。五千日氣足，其數自滿八十一丈。方當十五，乃曰童男。是時陰中陽半，可比東日之光。過此以往，走失元陽，耗散真氣，氣弱則病、老、死、絕矣。平生愚昧，自損靈光，一世凶頑，時除壽數。所以來生而身有等殊，壽有長短。既生覆滅，既滅復生。轉轉不悟而世世墮落，則失身於異類，透靈於別殼。至真之根性不復於人，傍道輪迴，永無解脫。或遇真仙至人，與消其罪，除皮脫殼，再得人身。方在癡病愚昧之中，積行百劫，升在福地，猶不免饑寒殘患。遍邐陞遷，漸得完全形貌，尚居奴婢卑賤之中。苟或復作前孽，如立板走丸，再入傍道輪迴。」
　　呂曰：「生於中國，幸遇太平，衣食稍足而歲月未遲。愛者安而嫌者病，貪者生而怕者死。今日得面尊師，再拜再告，念以生死事大，敢望開陳不病不死之理，指教於貧儒者乎？」
　　鍾曰：「人生欲免輪迴，不入於異類軀殼，嘗使其身無病、老、死、苦，頂天立地，負陰抱陽而為人也。為人勿使為鬼，人中修取仙，仙中升取天。」
　　呂曰：「人死為鬼，道成為仙。仙一等也，何以仙中升取天乎？」
　　鍾曰：「仙非一也。純陰而無陽者，鬼也；純陽而無陰者，仙也；陰陽相雜者，人也。惟人可以為鬼，可以為仙。少年不修，恣情縱意，病死而為鬼也。知之修煉，超凡入聖，脫質而為仙也。仙有五等，法有三成。修持在人，而功成隨分者也。」
　　呂曰：「法有三成而仙有三等者，何也？」
　　鍾曰：「法有三成者，小成、中成、大成之不同也。仙有五等者，鬼仙、人仙、地仙、神仙、天仙之不等，皆是仙也。鬼仙不離於鬼，人仙不離於人，地仙不離於地，神仙不離於神，天仙不離於天。」
　　呂曰：「所謂鬼仙者，何也？」
　　鍾曰：「鬼仙者，五仙之下一也。陰中超脫，神像不明，鬼關無姓，三山無名。雖不輪迴，又難返蓬瀛。終無所歸，止於投胎就捨而已。」
　　呂曰：「是此鬼仙，行何術、用何功而致如此？」
　　鍾曰：「修持之人，始也不悟大道，而欲於速成。形如搞木，心若死灰，神識內守，一志不散。定中以出陰神，乃清靈之鬼，非純陽之仙。以其一志陰靈不散，故曰鬼仙。雖曰仙，其實鬼也。古今崇釋之徒，用功到此，乃曰得道，誠可笑也。」
　　呂曰：「所謂人仙者，何也。」
　　鍾曰：「人仙者，五仙之下二也。修真之士，不悟大道，道中得一法，法中得一術，信心苦志，終世不移。五行之氣，誤交誤會，形質且固，八邪之疫不能為害，多安少病，乃曰人仙。」
　　呂曰：「是此人仙，何術、何功而致如此？」
　　鍾曰：「修持之人，始也或聞大道。孽重福薄，一切魔難而改初心，止於小成。雲法有功，終身不能改移，四時不能變換。如絕五味者，豈知有六氣，忘七情者，豈知有十戒。行漱咽者，哈吐納之為錯。著採補者，笑清靜以為愚。好即物以奪天地之氣者，不肯休糧。好存想而采日月之精者，不肯導引。孤坐閉息，安知有自然。屈體勞形，不識於無為。采陰、取婦人之氣，與縮金龜者不同。養陽、食女子之乳，與煉丹者不同。以類推究，不一可勝數。然而皆是道也，不能全於大道，止於大道中一法一術功成安樂延年而已，放曰人仙。更有一等，而悅於須臾，厭於持久，用功不謹，錯時亂日，反成疾病，而不得延年者，世亦多矣。」
　　呂曰：「所謂地仙者，何也？」
　　鍾曰：「地仙者，天地之半，神仙之才。不悟大道，止於小成之法。不可見功，唯以長生住世，而不死於人間者也。」
　　呂曰：「地仙如何下手？」
　　鍾曰：「始也法天地升降之理，取日月生成之數。身中用年月，日中用時刻。先要識龍虎，次要配坎離。辨水源清濁，分氣候早晚。收真一，察二儀，列三才，分四象，別五運，定六氣，聚七寶，序八卦，行九洲。五行顛倒，氣傳於母而液行夫婦也。三田反覆，燒成丹藥，永鎮壓下田，煉形住世而得長生不死，以作陸地神仙，故曰地仙。」
　　呂曰：「所謂神仙者，何也？」
　　鍾曰：「神仙者，以地仙厭居塵世，用功不已，關節相連，抽鉛添汞而金精煉頂。玉液還丹，煉形成氣而五氣朝元，三陽聚頂。功滿忘形，胎仙自化。陰盡陽純，身外有身。脫質升仙，超凡入聖。謝絕塵俗以返三山，乃曰神仙。」
　　呂曰：「所謂天仙者，何也？」
　　鍾曰：「地仙厭居塵世，用功不已，而得超脫，乃曰神仙。地仙厭居三島而傳道人間，道上有功，而人間有行，功行滿足，受天書以返洞天，是曰天仙。既為天仙，若以厭居洞天，效職以為仙官：下曰水官，中曰地官，上曰天官。於天地有大功，於今古有大行。官官陞遷，歷任三十六洞天，而返八十一陽天，而返三清虛無自然之界。」
　　呂曰：「鬼仙固不可求矣，天仙亦未敢望矣。所謂人仙、地仙、神仙之法，可得聞乎時？」
　　鍾曰：「人仙不出小成法，地仙不出中成法，神仙不出大成法。是此三成之數，其實一也。用法求道，道固不難。以道求仙，仙亦甚易。」
　　呂曰：「古今養命之士，非不求長生也，非不求升仙也，然而不得長生而升仙者，何也？」
　　鍾曰：「法不合道，以多聞強識，自生小法傍門，不免於疾病、死亡，猶稱屍解，迷惑世人，互相推舉，致使不聞大道。雖有信心苦志之人，行持已久，終不見功，節序而入於泉下。嗚呼！」?論大道第二
　　呂曰：「所謂大道者，何也？」
　　鍾曰：「大道無形、無名、無問、無應其大無外，其小無內。莫可得而知也，莫可得而行也！」
　　呂曰：「古今達土，始也學道，次以有道，次以得道，次以成道，而於塵世入蓬島，升於洞天，升於陽天而升三清，是皆道成之士。今日師尊獨言道不可得而知，不可得而行。然於道也，獨得隱乎？」
　　鍾曰：「僕於道也因無隱爾。蓋舉世奉道之士，止有好道之名。使聞大道，而無信心，雖有信心，而無苦志。朝為而夕改，坐作而立忘。始乎憂勤，終則懈怠。僕以是言大道難知、難行也。」
　　呂曰：「大道難知、難行之理如何？」
　　鍾曰：「以傍門小法，易為見功，而欲流多得。互相傳授，至死不悟，遂成風俗，而敗壞大道。有齋戒者、有休糧者、有采氣者、有漱咽者、有離妻者、有斷味者、有禪定者、有不語者、有存想者、有采陰者、有服氣者、有持淨者、有息心者、有絕累者、有開頂者、有縮龜者、有絕跡者、有看讀者、有燒煉者、有定息者、有導引者、有吐納者、有採補者、有佈施者、有供養者、有救濟者、有入山者、有識性者、有不動者、有受持者，……傍門小法不可備陳。至如采日月之華、天地之氣，心思意想、望結丹砂，屈體勞形、欲求超脫，多入少出，攻病可也。認為真胎息，絕念忘言，養性可也，指作太一含真氣，金槍不倒，黃河逆流，養命之下法；形如槁木，心若死灰，集神之小術。奈何古今奉道之士，苦苦留心，往往掛意。以咽津為藥，如何得造化？聚氣為丹，如何得停留？指肝為龍，而肺為虎，如何得交合？認坎為鉛，而離為汞，如何得抽添？四時澆灌，望長黃芽。一意不散，欲求大藥。差年錯月，廢日亂時。不識五行根蒂，安知三才造化？尋枝摘葉，迷惑後人。致使大道日遠、日疏，異端並起，而成風俗，以失先師之本意者，良由道聽途說、口耳之學。而指訣於無知之徒，遞相訓式，節序而入於泉下，令人寒心。非不欲開陳大道，蓋世人孽重福薄，不信天機，重財輕命，願為鬼。」
　　呂曰：「小法旁門，既已知矣，其於大道，可得聞乎？」
　　鍾曰：「道本無問，問本無應。及乎真元一判，太樸已散。道生一，一生二，二生三。一為體，二為用，三為造化。體用不出於陰陽，造化皆因於交媾。上、中、下列為三才；天、地、人共得一道。道生二氣，氣生三才，三才生五行，五行生萬物。萬物之中，最靈、最貴者，人也。惟人也窮萬物之理，盡一己之性。窮理、盡性以至於命，全命、保生以合於道，當與天地齊其堅固，而同得長久。」
　　呂曰：「長地久，亙千古以無窮。人壽百歲，至七十而尚稀。何道之獨在於天地而遠於人乎？」
　　鍾曰：「道不遠於人而人自遠於道耳。所以遠於道者，養命不知法。所以不知法者，下功不識時。所以不識時者，不達天地之機也。」?論天地第三
　　呂曰：「所謂天地之機，可得聞乎？」
　　鍾曰：「天地之機，乃天地運用大道，而上下往來，行持不倦，以得長久堅固。未嘗輕洩於人也。」
　　呂曰：「天地之於道也，如何謂之行持之機？運用如何起首？行持如何見功？」
　　鍾曰：「大道既判而有形，因形而有數。天得乾道，以一為體，輕清而在上，所用者，陽也；地得坤道，以二為體，重濁而在下，所用者，陰也。陽升陰降，互相交合。乾坤作用，不失於道。而起首有時，見功有日。」
　　呂曰：「天得乾道，所用者陽也。陽主升，何以交於地？地得坤道，所用者陰也。陰主降，何以交於天？天地不交，陰陽如何得合？陰陽不合，乾坤如何作用？乾坤既無作用，雖有起首之時、見功之日，大道如何可得也？」
　　鍾曰：「天道以乾為體，陽為用，積氣在上；地道以坤為體，陰為用，積水在下。天以行道，以乾索於坤。一索之而為長男，長男曰震。再索之而為中男，中男曰坎。三索之而為少男，少男曰艮。是此天交於地，以乾道索坤道而生三陽。及乎地以行道，以坤索於乾。一索之而為長女，長女曰巽。再索之為中女，中女曰離。三索之為少女，少女曰兌。是此地交於天，以坤道索乾道而生三陰。三陽交合於三陰而萬物生，三陰交合於三陽而萬物成。天地交合，本於乾坤相索而運行於道。乾坤相索而生六氣，六氣交合而分五行，五行交合而生成萬物。方其乾道下行，三索既終，其陽復升，陽中藏陰，上還於天；坤道上行，三索既終，其陰復降，陰中藏陽，下還於地。陽中藏陰，其陰不消，乃曰真陰。真陰到天，因陽而生，所以陰自天降，陰中能無陽乎？陰中藏陽，其陽不滅，乃曰真陽。真陽到地，因陰而發，所以陽自地升，陽中能無陰乎？陽中藏陰，其陰不消，復到於地；陰中藏陽，其陽不滅，復到於天。週而復始運行不已。交合不失於道，所以長久堅固者如此。」
　　呂曰：「天地之機，運行於道而得長久，乃天地作用之功也。惟人也，雖有聰明之性，留心於清淨。欲以奉行大道，小則安樂延年，中則長生不死，大則脫質升仙。如何作用，運行大道，法動天機，而亦得長久堅固，浩劫常存？」
　　鍾曰：「大道無形，因彼之所得而為形。大道無名，因彼之所有而為名。天地得之，而曰乾坤之道。日月得之，而曰陰道陽道。人若得之，朝廷則曰君臣之道，閨門則曰夫婦之道；鄉黨則曰長幼之道；庠序則曰朋友之道，家室則曰父子之道。是此見於外者，莫不有道也。至如父母交會，其父則陽先進而陰後行，以真氣接真水，心火與腎水相交，煉而為精華。精華既出，逢母之陰先進，以水滌蕩於無用之處。逢母之陽先進，以血承受手於宮之前。精血為胞胎，包含真氣而入母子宮。積日累月，真氣造化成人，如天地行道，乾坤相索，而生三明三陽。真氣為陽，真水為陰。陽藏水中，陰藏氣中。氣主於升，氣中有真水。水主於降，水中有真氣。真水乃真陰也，真氣乃真陽也。真陽隨水下行，如乾索於坤；上曰震，中曰坎，下曰艮。以人比之，以中為度，自上而下，震為肝，坎為腎，艮為膀胱。真陰隨氣上行，如坤索於乾；下曰巽，中曰離，上曰兌。以人比之，以中為度，自下而上，巽為膽，離為心，兌為肺。形象既備，數足離母。既生之後，元陽在腎，因元陽而生真氣。真氣朝心，因真氣而生真液。真液還元。上下往復，若無虧損，自可延年。如知時候無差，抽添有度，自可長生。若以造作無倦，修持不已，陰盡陽純，自可超凡入聖。此乃天機深造之理，古今不傳之事。公若信心而無猶豫，以利名若枷紐，恩愛如寇仇，避疾病若怕死亡之難。防失身於別殼，慮透靈於異類。委有清淨之志，當且杜其根源，無使走失元陽，耗散真氣。氣盛而魂中無陰，陽壯而魄中有氣。一升一降，取法無出乎天地。一盛一衰，其往來亦似乎日月。」?論日月第四
　　呂曰：「天地之理亦粗知矣，其日月之躔度交合，於人可得比乎？願聞其說。」
　　鍾曰：「大道無形，生育天地。大道無名，運行日月。日月者，太陰、太陽之精，默紀天地交合之度，助行生成萬物之功。東西出沒，以分晝夜。南北往來，以定寒暑。晝夜不息，寒暑相催而魄中生魂魂中立魄。進退有時不失乾坤之數，往來有度，無差天地之期。」
　　呂曰：「東西出沒，以分晝夜，何也？」
　　鍾曰：「混灣初分，玄黃定位。天地之狀，其形象卵。六合之中，其圓如球。日月出沒，運行於一天之上、一地之下。上下東西，周行如輪。凡日之東出而西，未沒為晝；西沒而東，未出為夜。是此日之出沒以分晝夜也。若月之出沒，不同於日。載魄於西，受魂於東，光照於夜而魂藏於晝，積日累時，或出或沒，自西而東。始也魄中生魂，狀若彎弓初夜而光照於西。次也魄，中魂半，時應上弦，初夜而光照於南。其次魄中魂滿，與日相望，初夜而光照於東。其次也魂中生魄，狀如缺鏡，初晝而魂藏於西。其次也魂中魄半，時應下弦，初晝而魂藏於南。其次也魂中魄滿，與日相背，初晝而魂藏於東。是此月之出沒，以分晝夜也。」
　　呂曰：「南北往來，以定寒暑者，何也？」
　　鍾曰：「冬至之後，日出辰初五十分，日沒申末初五十分過此以往，出沒自南而北，以夏至為期。夏至之後，日出寅末五十分，日沒戌初五十分。過此以往出沒自北而南，以冬至為期。自南而北，以冬至夏，乃寒為暑也。自北而南，以夏至冬，乃暑為寒也。夏之日乃冬之夜也，冬之日乃夏之夜也。冬至之後，月出自北而南，比於夏之日也。夏至之後，月出自南而北，比於冬之日也。是此日月之往來以定寒暑者也。」
　　呂曰：「天地之機，陰陽升降。正與人之行持無二等。若此日月之出沒往來，交合躔度，於人可得比乎？」
　　鍾曰：「天地之機，在於陰陽之升降。一升一降，太極相生。相生相成，週而復始。不失於道，而得長久。修持之士，若以取法於天地，自可長生而不死。若比日月之躔度，往來交合，止於月受日魂，以陽變陰。陰盡陽純。月華瑩淨。消除暗魄，如日之光輝，照耀於上下。當此時，如人之修煉，以氣成神，脫質升仙，煉就純陽之作也。」
　　呂曰：「修真奉道之士，其於天地陰陽升降之理、日月精華交合之度下手用功，而於二者何先？」
　　鍾曰：」始也法效天機。用陰陽升降之理，使真水、真火合而為一。煉成大藥，永鎮丹田，浩劫不死，而壽齊天地。如厭居塵世，用功不已，當取日月之交會，以陽煉陰，使陰不生；以氣養神，使神不散。五氣朝元，三花聚頂。謝絕俗流，以歸三島。」
　　呂曰：「若此之功驗，深達旨趣，所患不得時節矣。」
　　鍾曰：「天地之陰陽升降。一年一交合。日月之精華往來，一月一交合。人之氣液，一晝一夜一交合矣。」?論四時第五
　　呂曰：「天地日月之交合，年、月、日、時，可得聞乎？」
　　鍾曰：「凡時有四等。人壽百歲；一歲至三十乃少壯之時，三十至六十乃長大之時，六十至九十乃老耋之時，九十至百歲或一百二十歲乃衰敗之時也。是此則曰身中之時一等也。若以十二辰為一日，五日為一候，三候為一氣，三氣為一節，二節為一時，時有春、夏、秋、冬。時當春也，陰中陽半，其氣變寒為溫，乃春之時也。時當夏也，陽中有陽，其氣變溫為熱，乃夏之時也。時當秋也，陽中陰半，其氣變熱為涼，乃秋之時也。時當冬也，陰中有陰，其氣變涼為寒，乃冬之時也。是此則曰年中之時二等也。若以律中起呂，呂中起律，凡一月三十日，三百六十辰，三千刻，一十八萬分。月旦至上弦。陰中陽半。自上弦至月望，陽中陽。自月望至下弦，陽中陰半。自下弦至晦朔，陰中陰，是此日月中之時三等也。若以六十分為一刻，八刻二十分為一時，一時半為一卦。言其卦，定八方。論其正，分四位。自子至卯，陰中陽半，以太明中起少陽。自卯至午，陽中有陽，純少陽而起太陽。自午至酉，陽中陰半，以太陽中起少陰。自酉至子，陰中有陰，純少陰而起太陰。是此則曰日中之時四等也。難得而易失者，身中之時也；去速而來遲者，年中之月也穩如電光，速如石火者，日中之辰也。積日為月，積月為歲，歲月蹉跎，年光迅速。貪名求利而妄心未除，愛子憐孫而恩情又起。縱得回心向道，爭奈年老氣衰。如春雪秋花，止有時間之景；夕陽曉月，應無久遠之光。奉道之士，難得者身中之時也。艷陽媚景，百卉芬芳。水榭危樓，清風快意。月夜閒談，雪天對飲。恣縱無窮之樂，消磨有限之時。縱得回心向道，須是疾病纏身。如破舟未濟，誰無求救之心？漏屋重完，忍絕再修之意？奉道之士，虛過少年中之時也。鄰雞未唱，而出戶嫌遲。街鼓遍聞，而歸家恨早。貪癡爭肯暫休，妄想惟憂不足。滿堂金玉，病來著甚抵擋？一眼兒孫，氣斷準能替換？曉夜不停，世人莫悟。奉道之士，可惜者，日中時也。」
　　呂曰：「身中之時，年中之時，月中之時，日中之時，皆是時也。尊師獨於身中之時為難得，又於日中之時為可惜者，何也？」
　　鍾曰：「奉道者難得少年。少年修持，根元完固，凡事易為見功，止於千日而可大成也。奉道者又難得中年，中年修持，先補之完備，次下手進功。始也返老還童後即入至超凡也，奉道者少年不悟，中年不省，或因災難而留心清靜，或因疾病而志希夷。晚年修持，先論救護，次說補益。然後自小成法積功以至中成，中成法積功至於返老還童，煉形住世。而五氣不能朝元，三陽難為聚頂。脫質升仙，無緣而得成。是難得者，身中之時也。」
　　呂曰：「身中之時固知難得矣，而日中之時可惜者，何也？」
　　鍾曰：「人之一日如日月之一月，如天地之一年。大道生育天地，天地分位，上下相去八萬四千里。冬至之後，地中陽升。凡一氣十五日，上進七千里，計一百八十日。陽升到天，太極生陰。夏至之後，天中陰降。凡一氣十五日，下進七千里，計一百八十日。陰降到地太極復生陽。週而復始，運行不已，而不失於道，所以長久。運行日月，日月成形，周圍各得八百四十里。月旦之後，六中起九。凡一日計十二時，魄中魂進七十里，凡十五日，計一百八十時，魄中魂進八百四十里。月望之後，九中起六。凡一日計十二時，魂中魄進七十里。凡十五日，計一百八十時，魂中魄進八百四十里。週而復始，運行不已，而不失於道，所以堅固。大道長養萬物，萬物之中，最靈最貴者，人也。人之心腎，上下相遠八寸四分，陰陽升降，與天地無二等。氣中生液，液中生氣，氣液相生，與日月可同途。天地以乾坤相索，而陰陽升降，一年一交合，不失於道，一年之後有一年。日月以魂魄相生而精華往來，一月一交合，不失於道，一月之後有一月。人之交合，雖在一晝一夜，不知交會之時，又無採取之法。損時又不解補，益時又不解收。陰交時不解養陽，陽交時不解煉陰。月中不知損益，日中又無行持。過了一年無一年，過了一日無一日當風臥濕，冒暑涉寒，不肯修持，而甘心受病，虛過時光而端坐候死。」
　　呂曰：「奉道之人，非不知年光虛度，歲月蹉跎，而疾病纏身，死限將至。蓋以修煉不知法，行持不知時，是致陰陽交合有差，時月行持無准。」
　　鍾曰：「身中用年年中用月，月中用日，日中用時。蓋以五臟之氣，月上有盛衰，日上有進退，時上有交合。運行五度而氣傳六候。金、木、水、火、土，分列無差。東、西、南、北、中，生成有數。煉精生真氣，煉氣合陽神，煉神合大道。」?論五行第六
　　呂曰：「所謂五藏之氣而曰金、木、水、火、土。所謂五行之位而曰東、南、西、北、中。若此如何得相生相成，而交合有時乎？採取有時乎？願聞其說。」
　　鍾曰：「大道既判生天地，天地既分而列五帝。東曰青帝，而行春令，於陰中起陽，使萬物生。南曰赤帝，而行夏令，於陽中生陽，使萬物生長。西曰白帝，而行秋令，於陽中起陰，使萬物成。北曰黑帝，而行冬令，於陰中進陰，使萬物死。四時各九十日。每時下十八日，黃帝主之。若於春時，助成青帝而發生；若於夏時，接序赤帝而長育；若於秋時，資益白帝而給立；若於冬時，制攝黑帝而嚴示。五帝分治，各主七十二日，合而三百六十日，而為一歲，輔弼天地，以行於道。青帝生子而曰甲乙，甲乙東方木。赤帝生子而曰丙丁，丙丁南方火，黃帝生子而曰戊已，戊已中央土。白帝生子而曰庚辛，庚辛西方金。黑帝生子而曰壬癸，壬癸北方水。見於時而為象者，木為青龍，火為朱雀，土為勾陳，金為白虎，水為玄武。見於時而生物者，乙與庚合，春則有榆，青而白，不失金木之色。辛與丙合，秋則有棗，白而赤，不失金火之色。己與庚合，夏末秋初有瓜，青而黃，不失土木之色。丁與壬合，夏則有椹，赤而黑，不失水火之色。癸與戊合冬則有桔，黑而黃，不失水土之色。以類推求，五帝相交而見於時者，生在物者，不可勝數。」
　　呂曰：「五行在時若此，五行在人如何？」
　　鍾曰：「惟人也頭圓足方，有天地之象，陰陽升降，又有天地之機。而腎為水，心為火，肝為木，肺為金，脾為土。若以五行相生，則水生木，木生火，火生土，土生金，金生水。生者為母，受生者為子。若以五行相剋，則水克火，火克金，金克木，木克土，土克水。克者為夫，受克者為妻。以子母言之，腎氣生肝氣，肝氣生心氣，心氣生脾氣，脾氣生肺氣，肺氣生腎氣。以夫妻言之，腎氣克心氣，心氣克肺氣，肺氣克肝氣，肝氣克脾氣，脾氣克腎氣。腎者，心之夫，肝之母，脾之妻，肺之子。肝者，脾之夫，心之母，肺之妻，腎之子。心者，肺之夫，脾之母，腎之妻，肝之子。肺者，肝之夫，腎之母，心之妻，脾之子。脾者，腎之夫，肺之母，肝之妻，心之子。心之見於內者為脈，見於外者為色，以寄舌為門戶。受腎之制伏，而驅用於肺，蓋以夫婦之理如此；得肝則盛，見脾則減，蓋以子母之理如此。腎之見於內者為骨見於外者為發，而兩耳為門戶。受脾之制伏，而驅用於心，蓋以夫婦之理如此；得肺則盛，見肝則減，蓋以子母之理如此。肝之見於內者為筋，見於外者為爪，以眼目為門戶。受肺之制伏而驅用於脾，蓋以夫婦之理如此；見腎則盛，見心則減，以子母之理如此。肺之見於內者為膚，見於外者為毛，以鼻穴為門戶，受心之制優，而驅用於肝，蓋以夫婦之理如此；得脾則盛，見腎則減，蓋以子母之理如此。脾之見於內者為髒，均養心腎肝肺。見於外者為肉，以唇口為門戶。呼吸定往來，受肝之制伏，而驅用於腎，蓋以夫婦之理如此；得心則盛，見肺則減，蓋以子母之理如此。此是人之五行，相生相剋，而為夫婦子母傳氣，衰旺見於此矣。」
　　呂曰：「心，火也，如何得火下行？腎，水也，如何得水上升？脾，土也。土在中，而承火則盛，莫不下克於水乎？肺，金也。金在上，而下接火則損，安得有生於水乎？相生者遞相間隔，相剋者親近難移。是此五行自相損克，為之奈何？」
　　鍾曰：「五行歸原，一氣接引。元陽升舉而升真水，真水造化而生真氣，真氣造化而生陽神。始以五行定位，而有一夫一婦。腎，水也。水中有金。金本生水，下手時要識水中金。水本嫌土，採藥後須得土歸水。龍乃肝之象，虎本肺之形。陽龍出於離宮，陰虎生於坎位。五行逆行。氣傳於母。自子至午，乃曰陽時生陽，五行顛倒，液行夫婦。自午至子，乃曰陰中煉陽。陽不得陰不成，到底無陰而不死。陰不得陽不生，到底絕陰而壽長。」
　　呂曰：「五行本於陰陽一氣。所謂一氣者，何也？」
　　鍾曰：「一氣者，昔父與母交，即以精血造化成形。腎生脾，脾生肝，肝生肺，肺生心，心生小腸，小腸生大腸，大腸生膽，膽生胃，胃生膀胱。是此陰以精血造化成形，其陽止在起首始生之處，一點元陽而在二腎。且腎，水也，水中有火，升之為氣，因氣上升以朝於心。心，陽也，以陽合陽，太極生陰，乃積氣生液，液自心降，因液下降以還於腎。肝本心之母、腎之子，傳導其腎氣以至於心矣。肺本心之妻，腎之母，傳導其心液以至於腎矣，氣液升降如天地之陰陽。肝肺傳導若日月之往復。五行名之數也。論其交合生成，乃元陽一氣為本。氣中生液，液中生氣。腎為氣之根，心為液之源。靈根堅固，恍恍惚惚，氣中自生真水。心源清淨，杳杳冥冥，液中自有真火。火中識取真龍，水中認取真虎。龍虎相交而變黃芽，合就黃芽而結成大藥，乃曰金丹。金丹既就，乃曰神仙。」
　　呂曰：「金丹就而脫質升仙，以返十州，固可知矣。如何謂之黃芽？」
　　鍾曰：「真龍，真虎者是也。」
　　呂曰：「龍虎者，何也？」
　　鍾曰：「龍非肝也，乃陽龍，陽龍出在離宮真水之中。虎非肺也，乃陰虎，陰虎出在坎位真火之中。」?論水火第七
　　呂曰：「人之長生者，煉就金丹。欲煉金丹，先采黃芽。欲得黃芽，須得龍虎。所謂真龍出於離宮，真虎生於坎位。離坎之中有水火。水火者，何也？」
　　鍾曰：「凡身中以水言者，四海、五湖、九江、三島、華池、瑤池、鳳池、天池、王池、昆池、元潭、閬苑、神水、金波、瓊液、玉泉、陽酥、白雪……若此名號，不可備陳。凡身中以火言者，君火、臣火、民火而已。三火以元陽為本，而生真氣，真氣聚而得安，真氣弱而成病。若以耗散真氣而走失元陽，元陽盡，純陽成，元神離體，乃曰死矣。」
　　呂曰：「人身之中，以一點元陽而興舉三火。三火起於群水眾陰之中，易為耗散而難炎熾。若此陽弱陰盛，火少水多，令人速於衰敗而不得長生，為之奈何也？」
　　鍾曰：「心為血海，腎為氣海，腦為髓海，脾胃為水穀之海，是此四海者如此。五臟各有液，所主之位東西南北中，是此五湖者如此。小腸二丈四尺而上下九曲，乃曰九江，小腸之下元潭之說如此。頂曰上島，心田中島，腎曰下島。三島之內，根源、閬苑之說如此。華池在黃庭之下，瑤池出丹闕之前，昆池上接玉京，天池正沖內院，鳳池乃心肺之間，玉池在唇齒之內。神水生於氣中，金波降於天上。赤龍住處，自有瓊液玉泉。凡胎換後，方見白雪陽酥。澆灌有時，以沃炎盛，先曰玉液，次曰金液，皆可以還丹。油添有度，以應沐浴。先曰中田，次曰下田，皆可以煉形。玉藥金花變就黃白之體，醍醐甘露煉成奇異之香。若此水之功效。及夫民火上升，助腎氣以生真水；腎水上升，交心液而生真氣。小則降魔除病，大則煉質燒丹。用周天則火起焚身，勒陽關則還元丹藥。別九州之勢以養陽神，燒三屍之累以除陰鬼。上行則一撞三關，下運則消磨七魄。煉形成氣而輕舉如飛，煉氣成神而脫胎如蛻。若此皆火之功效也。」
　　呂曰：「始也聞命，所患者火少水多而易衰敗。次聽高論，水火有如此之功驗。畢竟如何造化，使少者可以勝多，弱者可以致強？」
　　鍾曰：「二八陰消，九三陽長，赫赤金丹，指日可成，七返九還而胎仙自化者也。真氣在心，心是液之源。元陽在腎，腎是氣之海。膀胱為民火，不止於民火，不能為用，而膀胱又為津液之府。若以不達天機，罔測玄理，奉道之士難為造化，不免於疾病死亡者矣。」
　　呂曰：「所謂造化，使陽長陰消，金丹可成而胎仙自化者，何也？」
　　鍾曰：「人之心腎相去八寸四分，乃天地定位之比。氣液太極相生，乃陰陽交合之比也。一日十二時，乃一年十二月之比也。心生液，非自生也，因肺液降而心液行。液行夫婦，自上而下，以還下田，乃曰婦還夫宮。腎生氣，非自生也，因膀胱氣升而腎氣行。氣行子母，自下而上以朝中元，乃曰夫還婦室。肝氣導引腎氣，自下而上以至於心。心，火也，二氣相交薰蒸於肺，肺液下降，自心而來皆曰心生液，以液生於心而不耗散，故曰真火也。肺液傳送心液，自上而下以至於腎。腎，水也，二水相交，浸潤膀胱，膀胱氣上升，自腎而起者皆曰氣，以氣生於腎而不消磨，故曰真火也。真火出於水中，恍恍惚惚，其中有物。視之不可見，取之不可得也。真水出於火中，杳杳冥冥，其中有精。見之不能留，留之不能往也。」
　　呂曰：「腎，水也，水中生氣，名曰真火，火中何者為物？心，火也，火中生液，名曰真水，水中何者為精？水中之物，水中之精既無形狀可求縱求之而又難得，縱得之而又何用？」
　　鍾曰：「前古上聖道成，不離於此二物，交媾而變黃芽，數足胎完以成大藥，乃真龍、真虎者也。」?論龍虎第八
　　呂日：「龍本肝之象，虎乃肺之形。是此心火之中而生液，液為真水。水之中杳杳冥冥而隱真龍。龍不在肝，而出自離宮者，何也？是此腎水之中而生氣，氣為真火。火之中恍恍惚惚而藏真虎。虎不在肺而出自坎位者，何也？」
　　鍾曰：「龍，陽物也。升飛在天，吟而雲起，得澤而濟萬物。在象為青龍，在方為甲乙，在物為木，在時為春，在道為仁，在卦為震，在人身五臟之內為肝。虎，陰物也。奔走於地，嘯而風生，得山而威制百獸。在象為白虎，在方為庚辛，在物為金，在時為秋，在道為義，在卦為兌，在人身五臟之內為肺。且肝，陽也，而在陰位之中。所以腎氣傳肝氣，氣行子母，以水生水。腎氣足而肝氣生，肝氣既生以絕腎之餘陰而純陽之氣上升者也。且肺，陰也，而在陽位之中。所以心液傳肺液，液行夫婦，以火克金。心液到而肺液生，肺液既生以絕心之餘陽，而純陰之液下降者也。以其肝屬陽，以絕腎之餘陰，是以知氣過肝時即為純陽。純陽氣中包藏真一之水，恍惚無形，名曰陽龍。以其肺屬陰，以絕心之餘陽，是知液到肺時即為純陰。純陰液中負載正陽之氣，杳冥不見，名日陰虎。氣升液降，本不能相交，奈何氣中真一之水見液相合，液中正陽之氣見氣自聚。若也傳行之時以法制之，使腎氣不走失，氣中收取真一之水；心液不耗散，液中採取正陽之氣。子母相逢，互相顧戀，日得泰米之大。百日無差，藥力全。三百日聖胞堅，三百日胎仙完。形若彈丸，色同朱橘，名曰丹藥，永鎮下田。留形住世，浩劫長生，所謂陸地神仙。」
　　呂曰：「腎水生氣，氣中有真一之水，名曰陰虎，虎見液相會也。心火生液，液中有正陽之氣，名曰陽龍，龍見氣相合也。方以類聚，物以群分，理當然也。氣生時，液亦降，氣中真一水莫不隨液而下傳於五臟乎？液生時，氣亦升。液中正陽之氣莫不隨氣而上出於重樓乎？真水隨液下行，虎不能交龍。真陽隨氣上升龍不能交虎。龍虎不交，安得黃芽？黃芽既無，安得大藥？」
　　鍾曰：「腎氣既生，如太陽之出海，霧露不能蔽其光。液下如疏廉，安足以勝其氣？氣壯則真一之水自盛矣。心液既生，如嚴天之殺物，呼呵不能敵其寒。氣升如翠幕，安足以勝其液？液盛則正陽之氣或強或弱，未可必也。」
　　呂曰：「氣生液生各有時。時生氣也，氣勝則真一之水亦盛。時生液也，液盛則正陽之氣亦盛。盛衰未知，何也？」
　　鍾曰：「腎氣易為耗散，難得者，真虎。心液難為積聚，易失者，真龍。丹經萬卷，議論不出陰陽。陰陽兩事，精粹無非龍虎。奉道之士，萬中識者一二，或以多聞廣記，雖知龍虎之理，不識交會之時，不知採取之法。所以古今達士，皓首修持，止於小成。累代延年，不聞超脫。蓋以不能交媾於龍虎，采黃芽而成丹藥。」?論丹藥第九
　　呂曰：「龍虎之理既已知矣，所謂金丹大藥可得聞乎？」
　　鍾曰：「所謂藥者，可以療病。凡病有三等。當風臥濕、冒暑涉寒，勞逸過度，饑飽失時，非次不安，則曰患矣，患為時病。及夫不肯修持，恣情縱意，散失元陽，耗損真氣，年高憔悴，則曰老矣，老為年病。及夫氣盡體空，魂消神鼓，長吁一聲四大無主。體臥荒郊，則曰死矣，死為身病。且以時之有病，以春夏秋冬運行於寒暑溫涼。陽太過而陰不足，當以涼治之也。陰太過而陽不足，當以溫治之也。老者多冷而幼者多熱，肥者多涎而贏者多積。男子病生於氣，婦人患本於血。補其虛而取其實，保其弱而損其餘。小則針灸，甚者藥餌。雖有非次不安，而時之有患，委於明士良醫，對病服食，悉得保愈。然而老病如何醫？死病如何治？洗腸補肉，古之善醫者也面皺發白以返童顏，無人得會。換頂續肢，古之善醫者也，留形住世，以得長生，無人得會。」
　　呂曰：「非次不安因時成病，良醫名藥固可治矣。虛敗年老之病，氣盡命終之苦，如何治之，莫有藥乎？」
　　鍾曰：「凡病有三等。時病以草木之藥療之自愈。身病、年病，所治之藥而有二等：一曰內丹，次曰外丹。」
　　呂曰：「外丹者，何也。」
　　鍾曰：「昔高上元君傳道於人間，指喻天地升降之理，日月往復之宜。自爾丹經滿世，世人得聞大道。廣成子以教黃帝，黃帝政治之暇依法行持，久而不見功。廣成子以心腎之間而有真氣真水，氣水之間而有真陰真陽，配合為大藥，可比於金石之間，而隱至寶。乃於崆峒山中以內事為法而煉大丹。八石之中惟用硃砂，砂中取汞。五金之中惟用黑鉛，鉛中取銀。汞比陽龍，銀比陰虎。以心火如砂之紅，腎水如鉛之黑。年火隨時，不失乾坤之策；月火油添，自分文武之宜。卓三層之爐，各高九寸，外方內圓。取八方之氣，應四時之候。金鼎之象，包藏鉛汞，無異於肺液。硫磺為藥，合和靈砂，可比於黃婆，三年小成，服之可絕百病。六年中成，服之自可延年。九年大成，服之而升舉自如。壯士展臂，可千里萬里。雖不能返於蓬萊，亦於人世浩劫不死也。」
　　呂曰：「歷古以來，煉丹者多矣，而見功者少，何也？」
　　鍾曰：「煉丹不成者，有三也：不辨藥材真偽，不知火候抽添，將至寶之物一旦消散於煙焰之中而為灰塵，廢時亂日，終無所成者，一也。藥材雖美，不知火候。火候雖知，而乏藥材，兩不契合，終無所成者，二也。藥材雖美，火候合宜，年中不差月，月中不錯日，加減有數，進退有時，氣足丹成。而外行不備，化玄鶴而凌空，無緣而得餌，此不成者，三也。又況藥材本天地秀氣結實之物，火候乃神仙修持得道之術。三皇之時，黃帝煉丹，九轉方成，五帝之後，混元煉丹，三年才就。迨夫戰國，凶氣凝空，流屍滿野，物不能受天地之秀氣而世乏藥材，當得法之人而逃難老死巖谷，丹方仙法，或有竹帛可紀者，久而棄壞，人世不復有矣。若以塵世有藥材，秦始皇不求於海島。若以塵世有丹方，魏伯陽不參於《周易》或而多聞強識，迷惑後人，萬萬破家並無一成，以外求之，亦為誤矣。」
　　呂曰：「外丹之理，出自廣成子。以內事為法則，縱有成就，九年方畢。又況藥材難求丹方難得，到底只能升騰，不見超凡入聖而返十洲者矣。敢問內藥者可得聞乎。」
　　鍾曰：「外藥非不可用也。奉道之人，晚年覺悟，根源不甚堅固。腎者氣之根。根不深則葉不茂矣，心者，液之源，源不清則流不長矣。必也假其五金八石，積日累月，煉成三品。每品三等乃曰九品。龍虎大丹，助接其真氣，煉形住世輕舉如飛。若以修持內事，識交合之時，知採取之法。胎仙既就，指日而得超脫。彼人不悟，執在外丹，進火加日，服之欲得上升天界，誠可笑也。彼既不究外藥之源，當以詳陳內丹之理，內丹之藥材出於心腎，是人皆有也。內丹之藥材本在天地。天地常日得見也。火候取日月往復之數，修合效夫婦交接之宜。聖胎就而真氣生。氣中有氣，如龍養珠。大藥成而陽神出，身外有身，似蟬脫蛻。是此內藥本於龍虎交而變黃芽，黃芽就而分鉛汞。」 
　　論鉛汞第十
　　呂曰：「內藥不出龍虎也。虎出於坎宮，氣中之水是也。龍出於離宮，水中之氣是也。外藥取砂中之汞，比於陽龍。用鉛中之銀，比於陰虎。而鉛汞外藥也，何以龍虎交而變黃芽，黃芽就而分鉛汞？所謂內藥之中鉛汞者，何也？」
　　鍾曰：「抱天一之質而為五金之首者，黑鉛也。鉛以生銀，鉛乃銀之母。感太陽之氣而為眾石之首者，硃砂也。砂以生汞，汞乃砂之子。難取者鉛中之銀、砂中之汞。銀汞若相合，鍛煉自成至寶。此鉛汞之理見於外者如此。若以內事言之，見於人者，古今議論，差別有殊，取其玄妙之說。本自父母交通之際，精血相合，包藏真氣，寄質於母之純陰之宮，藏神在陰陽未判之內。三百日胎完，五千日氣足。以五行言之，人身本是精與血，先有水也。以五臟言之，精血為形象，先生腎也。腎水之中，伏藏受胎之初父母之真氣，真氣隱於人之內腎，所謂鉛者，此也。腎中生氣，氣中真一之水名曰真虎，所謂鉛中銀者，此也。腎氣傳肝氣，肝氣傳心氣，心氣太極而生液，液中有正陽之氣。所謂硃砂者，心液也。汞者，心液中正陽之氣。積氣液為胎胞，傳送在黃庭之內。進火無差，胎仙自化，乃此鉛銀合汞，鍛煉成寶者也。」
　　呂曰：「在五金之中，鉛中取銀。於八石之內，砂中出汞。置之鼎器，配之藥餌，汞自為砂而銀自為寶。然而在人之鉛，如何取銀？在人之砂，如何取汞？汞如何作砂？銀如何作寶也？」
　　鍾曰：「鉛本父母之真氣合而為一，純粹而不離。既成形之後而藏在腎中。二腎相對，同升於氣，乃曰元陽之氣。氣中有水，乃曰真一之水。水隨氣升，氣住水住，氣散水散。其水與氣，如子母之不相離。善視者，止見於氣不見於水。若以此真一之水，合子心之正陽之氣，乃曰龍虎交媾而變黃芽，以黃芽為大藥，大藥之材，本以真一之水為胎，內包正陽之氣，如昔日父母之真氣，即精血為胞胎。造化三百日，胎完氣足而形備神來，與母分離。形外既合，合則形生形矣。奉道之人，腎氣交心氣，氣中藏真一之水負載正陽之氣，以氣交水為胞胎，狀同黍米，溫養無虧。始即陰留陽，次以用陽煉陰。氣變為精，精變為汞，汞變為砂，砂變為金丹。金丹既就，真氣自生，煉氣成神而得超脫。化火龍而出昏衢，驂玄鶴而入蓬島。」
　　呂曰：「以形交形，形合生形。以氣合氣，氣合生氣，數不出三百日。分形之後，男女形狀之不同，自己丹砂色澤之何似也？」
　　鍾曰：「父母之形交，父精先進而母血後行，血包於情而為女。女者，中陽而外陰，以象母，蓋以血在外也。若以母血先進而父精後行，精包於血而為男。男者，內陰而外陽，以象父，蓋以精在外也。所謂血者，本生於心而無正陽之氣。所謂精者，本生於腎而有正陽之氣。正陽之氣乃汞之本也，即真一之水和合而入黃庭之中，汞用鉛湯煮，鉛以汞火煎。鉛不得汞，不能發舉真一之水。汞不得鉛，不能變化純陽之氣。」
　　呂曰：「鉛在腎中而生元陽之氣，氣中有真一之水，視之不可見也。鉛以得汞，汞生正陽之氣。以正陽之氣燒煉於鉛，鉛生氣盛，而發舉於真一之水，可以上升。然而汞本正陽之氣，即真一之水，而為胞胎，保送在黃庭之中，是龍虎交媾，陰陽兩停，亦以鉛湯煮之，莫不陰太過，耗散真陽，安得成大藥而氣中生氣也？」
　　鍾曰：「腎氣投心氣，氣極生液。液中有正陽之氣，配合真一之水，名曰龍虎交媾。每日得之黍米之大，名曰金丹大藥，保送黃庭之中。且黃庭者，脾胃之下，膀胱之上，心之北而腎之南，肝之西而肺之東，上清下濁，外應四色，量容二升，路通八水。所得之藥，晝夜在其中。若以採藥不進火，藥必耗散而不能住。若以進火不採藥，陰中陽不能住，止於發舉腎氣而壯暖下元而且。若以採藥有時而進火有數，必先於鉛中作，借氣進火，使大藥堅固，永鎮下田，名曰採補之法。而煉汞補丹田，延年而益壽，可謂地仙。若以採藥而以元鉛抽之，於肘後飛金晶。既抽鉛，須添汞。不添汞，徒以還精補腦，而真氣如何得生？真氣不生，陽神如何得就也？添汞須抽鉛，不抽鉛，徒以煉汞補丹田，如何變砂？砂既不變，而金丹如何得就？」
　　論抽添第十一
　　呂曰：「採藥必賴氣中之水，進火須借鉛中之氣，到底抽鉛成大藥。若以添汞，上可以補丹田。所謂抽添之理，何也？」
　　鍾曰：「昔者上聖傳道於人間，以太古之民淳而復樸，冥然不知，不可得聞大道。天地指喻陰陽升降之宜，交換於溫、涼、寒、暑之氣，而節侯有期。一年數定，週而復始，不失於道，天地所以長久。不慮人之不知而闡於大理，蔽在一隅。比說於日、月精華往來之理，進退在旦望弦朔之時，而出沒無差。一月數足，運行不已，不失於道，日月所以長久。奈何寒往暑來，暑往寒來，世人不悟天地升降之宜，月圓復缺，月缺復圓，世人不悟日月往來之理，恣縱無窮之意，消磨有限之時。富貴奢華，算來裝點浮生之夢，恩愛悉煩，到底做下來生之債。歌聲未絕而苦惱早來，名利正濃而紅顏已去。貪財貪貨，將謂萬劫長存。愛子家孫，顯望永世同聚，貪癡不息，妄想長生，而耗散元陽，走失真氣。直價惡病纏身，方是歇心之日。大限臨頭，才為了手之時。真仙止聖，憫其如此輪迴，已而仍歸墮落，深欲世人明悟大道，比於天地、日月之長久。始也備說天地、陰陽升降之理，次以比喻日月精華往來之理。彼以不達天機，罔測玄妙。以內藥比外藥，以無情說有情。無情者，金石。金石者，外藥也。有情者，氣液。氣液者，內藥也。大之天地，明之日月，外之金石，內之氣液。既采須添，即添須抽。抽添之理，乃造化之本也。且冬至之後，陽升於地，地抽其陰……太陰抽而為厥陰，少陽添為陽明。厥陰抽而為少陰，陽明添而為太陽。不然，無寒而變溫溫而變熱者也。夏至之後，陰降於天，天抽其陽。太陽抽而為陽明，少陰添而為厥陰。陽明抽而為少陽，厥陰添而太陰。不然，無熱而變涼，涼而變寒也。是以天地陰陽升降而變六氣，其抽添之驗也。若以月受日魂，日變月魄，前十五日，月抽其魄而日添其魂，精華已滿，光照上下。不然，無初生而變上弦，上弦而變月望者也。若以月還陰魄，日收陽精，後十五日，日抽其魂而月添其魄，光照已謝，陰魄已足。不然，無月望而變下弦，下弦而變晦朔者也。是此日月往復而變九六，其抽添之驗也。世人不達天機，罔測玄理。真仙上聖以人心所愛者無病長生，將金石煉大丹。以人心所好者，黃金白銀，將鉛汞成至寶。本欲世人悟其大理。無情之金石，火侯無差，抽添有數，尚可延年益壽。若以已身有情之正陽之氣，真一之水，知交合之時，??採取之法，積日累月，氣中有氣，煉氣成神，以得超脫，莫不為古今難得之事。人間天上少得解悟，當以志心行持而棄絕外事，效天地日月長久，誘勸迷途，留心於道，故有外藥之說。今古聖賢，或而陳說，得聞於世。世人又且不悟，欺已罔人，以失先師之本意。將砂取汞，以汞點鉛，即鉛干汞。用汞變銅。不顧身命，狂求財貨。互相推舉，以好道為名，其實好利，而志在黃白之術。先聖上仙不得以而隨緣設化，對物教人而有鉛汞之說，比喻於內事。且鉛汞自出金石，金石無情之物，尚有造化而成寶。若以有情自己所出之物，如鉛汞之作用，莫不亦有造化，既有造化，莫不勝彼黃白之物也。奉道之士，當以深究之而勿執在外丹與丹灶之術。且夫人之鉛也，乃天地之始，因太始而有太質，為萬物之母。因太質而有太素。其體也，為水中之金；其用也，為火中之水。五行之祖而大道之本也。既以採藥為添汞，添汞須抽鉛，所以抽添非在外也。自下田入上田，名曰肘後飛金晶，又曰起河車而走龍虎，又曰還精補腦而長生不死。鉛既後抽，汞自中降，以中田還下田。始以龍虎交媾而變黃芽，是五行顛倒，此以抽鉛添汞而養胎仙，是三田返復。五行不顛倒，龍虎不交媾。三田不返復，胎仙不氣足。抽鉛添汞，一百日藥力全，一百日聖胎堅，三百日胎仙完而真氣生。真氣既生，煉氣成神。功滿忘形而胎仙自化，乃曰神仙。」
　　呂曰：「出於金石者：外鉛、外汞，抽添可以為寶。出於己腎中所藏父母之真氣而為鉛，真一、正陽所合之藥變而為汞。抽添可以生神。所謂真鉛，真汞亦有抽添乎？」
　　鍾曰
　　：「始也得汞須用鉛，用鉛終是錯。故以抽之而入上宮，元氣不傳，還精入腦，日得之汞，陰盡陽純。精變為砂，而砂變為金，乃曰真鉛。真鉛者自身之真氣合而得之也。真鉛生真氣之中、氣中真一之水。五氣朝元而三陽聚頂。昔者金精下入丹田，升之煉形而體骨金色。此者真鉛升之內府而作出白光。自下而上，自上而下，還丹煉形，皆金精往復之功也。自前而後，自後而前，焚身合氣，皆真氣造化之功也。若以不抽不添，止於日用，採藥進火安有如此之功驗？」
　　呂曰：「凡抽之添之，如何得上下有度，前後無差？」
　　鍾曰：「可升之時不可降，可抽之時不可添，上下往來，無差毫釐，河車之力也。」
　　論河車第十二
　　呂曰：「所謂河車者，何也？」
　　鍾曰：「昔有智人，觀浮雲蔽日可以取蔭而作蓋。觀落葉浮波，可以載物而作舟。觀飄蓬隨風往來運轉而不已，退而作車。且車之為物，蓋軫有天地之象，轉轂如日月之比。高道之士，取喻於車，且車行於地而轉於陸。今於河車，亦有說矣。蓋人身之中，陽少陰多，言水之處甚眾。車則取意於搬運，河乃主象於多陰，故此河車，不行於地而行於水。自上而下，或前或後，駕載於八瓊之內，驅馳於四海之中。升天，則上入崑崙。既濟，則下奔鳳闕。運載元陽，直入於離宮；搬負真氣，曲歸於壽府。往來九州，而無暫停；巡歷三山，而無休息。龍虎既交，令黃婆駕入黃庭；鉛汞才分，委金男搬入金闕。玉泉千派，運時止半刻工夫；金液一壺，搬過只片刻功跡。五行非此車搬運，難得生成一氣。非此車搬運也，豈能交會？應節順時而下功，必假此車而搬之，方能有驗。養陽煉陰之事，必假此車搬之，始得無差。乾坤未純，或往來其陰陽，是此車之功也。宇宙未周，或交通其血氣，是此車之功也。自外而內，運天地純粹之氣，而接引本宮之元陽。自凡而聖，運陰陽真正之氣，而補煉本身之元神，其功不可以備紀。」
　　呂曰：「河車如此之妙用，敢問河車之理。必竟人身之中，何物而為之？既得之，而如何運用？」
　　鍾曰：「河車者，起於北方正水之中，腎藏真氣，真氣之所生之正氣，乃曰河車。河車作用，今古罕聞，真仙秘而不說者也。如乾再索於坤而生坎，坎本水也，水為陰之精。陽既索於陰，陽返負陰而還位，所過者艮、震、巽。以陽索陰，因陰取陰，搬運入離，承陽而生，是此河車搬陰人於陽宮，及夫坤再索於乾而生離，離本火也，火乃陽之精。陰既索於陽，陰返抱陽而還位，所過者坤、兌、乾，以陰索陽，因陰取陽，搬運入坎，承陰而生。是此河車運陽入於陰官。及夫採藥於九宮之上，得之而下入黃庭。抽鉛於曲江之下，搬之而上升內院。玉液、金液本還丹，搬運可以煉形，而使水上行。君火、民火本煉形，搬運可以燒丹，而使火下進。五氣朝元，搬運各有時。三花聚頂，搬運各有日。神聚多魔，搬運真火以焚身，則三屍絕跡。藥就海枯，搬運霞漿而沐浴，而入水無波。此河車之作用也。」
　　呂曰：「河車本北方之正氣，運轉無窮。而負載陰陽，各有成就，所用功不一也，尊師當為細說。」
　　鍾曰：「五行循環，週而復始，默契顛倒之術，以龍虎相交而變黃芽者，小河車也。肘後飛金晶，還晶入泥丸，抽鉛添汞而成大藥者，大河車也。以龍虎交而變黃芽，鉛汞交而成大藥。真氣生而五氣朝中元陽神就而三神超內院。紫金丹成，常如玄鶴對飛；白玉汞就，正似火龍湧起。而金光萬道，罩俗骨以光輝；琪樹一株，現鮮葩而燦爛。或出或入，出入自加，或去或來，往來無礙。搬神入體，且混時流，化聖離俗，以為羽客。乃曰紫河車也。是此三車之名，而分上，中，下三成。故曰三成者，言其功之驗證，非比夫釋教之三乘，而曰羊車，鹿車，大牛車也。以道言之，河車之後更有三車：凡聚火而心行意使，以攻疾病，而曰使者車，凡既濟自上而下，陰陽正合，水火共處。靜中間雷霆之聲，而曰雷車。若心為境役，物以情牽，感物而散於真陽之氣，自外而內，不知休息，久而氣弱體虛，以成衰老矣。或而入邪五疫，返以搬入真氣，元陽難為抵擋，既老且病而死者，曰破車。」
　　呂曰：「五行顛倒而龍虎相交，則小河車已行矣。三田返復而肘後飛金晶，則大河車將行矣。然而紫河車何日得而行焉？」
　　鍾曰：「修真之士，既聞大道，得遇明師，曉達天地升降之理，日月往來之數。始也匹配陰陽，次則聚散水火。然後採藥進火，添汞抽鉛，則小河車當行矣。及夫肘後飛金晶入頂，黃庭大藥漸成，一撞三關，直超內院，後起前收，上補下煉，則大河車固當行矣，及夫金液、玉液還丹，而後煉形，煉形而後煉氣，煉氣而後煉神，煉神合道，方曰道成。以出凡入仙，乃曰紫河車也。」
　　論還丹第十三
　　呂曰：「煉形成氣，煉氣成神，煉神合道，未敢聞命。所謂還丹者，何也？」
　　鍾曰：「所謂丹者，非色也，紅黃不可以致之。所謂丹者，非也，甘和不可以合之。丹乃丹田也。丹田有三：上田神會、中田氣府、下田精區。精中生氣，氣在中丹。氣中生神，神在上丹。真水真氣合而成精，精在下丹。奉道之士莫不有三丹。然而氣主於腎，未朝於中元；神藏於心，未超於上院。所謂精華不能返合，雖三丹終成無用。」
　　呂曰：「玄中有玄，一切之人莫不有命。命中無精，非我之氣也，乃父母之元陽。無精則無氣，非我之神也，乃父母之元神。所謂精、氣、神乃三田之寶，如何可得而常在於上、中、下三宮也？」
　　鍾曰：「腎中生氣，氣中有真一之水。使水復還於下丹。則精養靈根，氣自生矣。心中生液，液中有正陽之氣。使氣復還於中丹，則氣養靈源，神自生矣。集靈為神，合神入道，以還上丹，而後脫。」
　　呂曰：「丹田有上、中、下，還者既往而有所歸曰還丹。還丹之理，奧旨深微，敢告細說。」
　　鍾曰：「有小還丹、有大還丹、有七運還丹、有九轉還丹、有全液還丹、有玉液還丹、有以下丹還上丹、有以上丹還中丹、有以中丹還下丹，有以陽還陰丹，有以陰還陽丹，……不止於名號不同，亦以時候差別，而下手處各異也。」
　　呂曰：「所謂小還丹者，何也？」
　　鍾曰：「小還丹者，本自下元。下元者，五臟之主，三田之本。以水生木，木生火，火生土，土生金，金生水。既相生也，不差時候，當生而引未生，如子母之相愛。以火克金，金克木，木克土，土克水。水克火。既相剋也，不失分度，當克而補，未克如夫婦之相合也。氣液轉行，週而復始，自子至午，陰陽當生；自卯至酉，陰陽當停。凡一晝一夜，復還下丹，循環一次，而曰小還丹。奉道之士，於中採藥，進火以面下丹，良由此矣。」
　　呂曰：「小還丹既已知矣。所謂大還丹者，何也？」
　　鍾曰：「龍虎相交而變黃芽，抽鉛添汞而成大藥。玄武宮中而金晶才起，玉京山下而真氣方升。走河車於嶺上。灌玉液於中衢，自下田入上田，自上田復下田，後起前來，循環已滿，而曰大還丹也。奉道之士，於中起龍虎而飛金晶，養胎仙而生真氣，以成中丹，良由此矣。」
　　呂曰：「大還丹既已知矣，所謂七返還丹而九轉還丹者，何也？」
　　鍾曰：「五行生成之數，五十有五，天一地二，天三地四，天五地六、天七地八、天九地十。一、三、五、七、九陽也，共二十五。二、四、六、八、十陰也，共三十，自腎為始，水一、火二、木三、金四、土五，此則五行生之數也，三陽而二陰。自腎為始，水六、火七、木八、金九、土十，此則五行成之數也，三陰而二陽。人身之中共有五行生成之道：水為腎，而腎得一與六也；火為心，而心得二與七矣；木為肝，而肝得三與八矣；金為肺，而肺得四與九矣；土為脾，而牌得五與十矣。每髒各有陰陽。陰以八極而二盛，所以，氣到肝，而腎之餘陰絕矣。氣到心，太極而生陰，以二在心而八在肝也。陽以九盡而一盛，所以液到肺，而心之餘陰絕矣。液到腎，太極而生陽，以一在腎而九在肺也。奉道之士，始也交媾龍虎，而采心之正陽之氣。正陽之氣乃心之七也，七返中元而入下田，養就胎仙復還於心，乃曰七返還丹者也。二八陰消，真氣生而心無陰，以絕二也。大藥就而肝無陰，以絕八也。既二八陰消而九三陽可長矣。肝以絕陽助於心，則三之肝氣盛矣。七既還心，以絕肺液，而肺之九轉。而助心，則九三之陽長，九轉還丹也。」
　　呂曰：「七返者，以其心之陽復還於心而在中丹。九轉者，以其肺之陽本自心生，轉而復還於心，亦在中丹。七返、九轉既已知矣，所謂金液、玉液，上、中、下相交，陰與陽往復而還丹者，何也？」
　　鍾曰「前賢往聖多以肺液入下田而曰金液還丹，心液入下田而曰玉液還丹。此論非不妙矣，然而未盡玄機。蓋夫肺生腎，以金生水，金入水中，何得謂之還丹？腎克心，以水克火，水入火中，何得謂之還丹？金液乃肺液也，肺液為胎胞，含龍虎，保送在黃庭之中。大藥將成，抽之肘後，飛起其肺液以入上宮，而下還中丹。自中丹而還下田，故曰金液還丹也、玉液乃腎液也，腎液隨元氣以上升而朝於心，積之而為金水、舉之而滿玉池、散而為瓊花、煉而為白雪。若以納之，自中田而入下田，有藥則沐浴胎仙。若以升之，自中田入四肢煉形，則更遷塵骨。不升不納，周而復還，故曰玉液還丹者也。陰極陽生，陽中有真一之水，其水隨陽上升，是陰還陽丹者也。陽極生陰，陰中有正陽之氣，真氣隨陰下降，是陽還陰丹者也。補腦煉頂，以下還上。既濟澆灌以上還中。燒丹進火，以中還下。煉質焚身，以下還中。五行顛倒，三田返復，互相交換。以至煉形化氣，煉氣成神。自不田遷而至中田，自中田遷而至上田，自上田遷而出天門。棄下凡軀，以入聖流仙品，方為三遷功成。自下而上，不復更有還矣。」
　　論煉形第十四
　　呂曰：「還丹既已知矣，所謂煉形之理，可得聞乎？」
　　鍾曰：「人之生也，形與神為表裡。神者，形之主。形者，神之捨。形中之精以生氣，氣以生神。液中生氣，氣中生液，乃形中之子母也。水以生木，木以生火，火以生土，土以生金，金以生水。氣傳子母而液行夫婦，乃形中之陰陽也。水化為液，液化為血，血化為津，以陰得陽而生也。若以陰陽失宜，則涕、淚、涎、汗橫出，而陰失其生矣。氣化為精，精化為珠，珠化為汞，汞化為砂，以陽得陰而成也。若以陰陽失宜，則病、老、死、苦，而陽不得成矣。陰不得陽不生，陽不得陰不成。奉道之士，修陽不修陰，煉己不煉物。以己身受氣之初，乃父母真氣兩停，而即精血為胎胞，寄質在母純陰之宮。陰中生陰，因形造形。胎完氣足，而堂堂六尺之軀皆屬陰也，所有一點元陽而已。必欲長生不死，以煉形住世而劫劫長存。必欲超凡入聖，以煉形化氣而身外有身。」
　　呂曰：「形象，陰也，陰則有體。以有為無，使形化氣而超凡軀，以入聖品，乃煉之上法也。因形留氣，以氣養形，小則安樂延年，大則猶留住世。既老者，返老還重。未老者，定顏長壽。以三百六十年為一歲，二萬六千歲為一劫，三萬六千劫為一浩劫。浩浩之劫，不知歲月之為幾何，而與天地長久，乃煉形驗證也如此。然而煉形之理、造化之機而有如此之驗，可得聞乎？」
　　鍾曰：「人之成形，三百日胎完。既生之後，五千日氣足。五尺五寸為本軀，以應五行生成之數。或有大小之形而不齊者，以寸定尺，長短合宜。心之上為九天，心之下為九地。腎到心，八寸四分。心到重樓第一環，八寸四分。重樓第一環到頂。八寸四分。自腎到頂，凡二尺五寸二分。而元氣一日一夜盈滿者，三百二十度。每度二尺五寸二分，計八十一丈。元氣以應九九線性陽之數，心腎相去以合天地懸隔之宜。自腎到頂，共二尺五寸。又按五行五五純陽之數，故元氣隨呼而出。既出也，榮衛皆通，天地之正氣。應酬順節，或交或離，丈尺無窮。隨吸而入，既入也，經絡皆辟。一呼一吸，天、地、人三才之真氣往來於十二樓前。一往一來，是曰一息。晝夜之間，人有一萬三千五百息。分而言之：一萬三千五百呼，所呼者，自己之元氣從中而出；一萬三千五百吸，所吸者，天地之正氣自外而入。根源牢固，元氣不損，呼吸之間，可以奪天地之正氣。以氣煉氣，散滿四大。清者榮而濁者衛，悉皆流通。縱者經而橫者絡，盡得舒暢。寒暑不能為害，勞苦不能為虞，體輕骨健，氣爽神清，永保無疆之壽，長為不老之人。苟或根源不固，精竭氣弱，上則無氣已洩，下則本宮無補。所吸天地之氣浩浩而出，八十一丈元氣九九而損。不為己之所有，反為天地所取，何能奪於天地之正氣？積而陰盛陽衰，氣弱而病，氣盡而死，墮入輪迴。」
　　呂曰：「元氣如何不走失，以煉形質可奪天地之正氣，而留浩劫長存者也？」
　　鍾曰：「欲戰勝者，在兵強。欲民安者，在國富。所謂兵者，元氣也。其兵在內，消形質之陰；其兵在外，奪天地之氣。所謂國者，本身也。其身之有象者，豐足而常有餘。其身之無形者，堅固而無不足。萬戶常開，而無一失之虞，一馬誤行，而有多多之得。或前或後，乃所以煉質焚身。或上或下，乃所以養陽消陰。燒乾坤自有時辰，鍛氣液能無日候？以玉液煉形，仗甲龍以升飛，而白雪滿於塵肌。以金液煉形，逐雷車而下降，則金光盈於臥室。」
　　呂曰：「煉形之理，亦粗知矣。金液、玉液者，何也？」
　　鍾曰：「今液練形。則骨體金色而體出金光，金花片片而空中自現，乃五氣朝元，三陽聚頂，欲超凡體之時，而金丹大就之日。若以玉液煉形，則肌泛陽酥而形如琪樹、瓊花、玉藻。更改凡體而光彩射人，乘風而飛騰自如，形將為氣者也。奉道之士，雖知還丹之法，而煉形之功亦不為小矣。當玉液還丹，而沐浴胎仙，而升之上行，以河車搬於四大。始於肝也，肝受之則光盈於目，而目如點漆。次於心也，心受之則口生靈液，而液為白雪。次於脾也，脾受之則肌若凝脂，而瘢痕盡除。次於肺也，肺受之則鼻聞天香，而顏復少年。次於腎也，腎受之則丹還本府。耳中常問絃管之音，鬢畔永絕斑白之色。此玉液之煉形也。及夫金液煉形，不得比此。始還丹而未還，與君火相見，而曰既濟。既還丹而復起，與真陰陽敵，而曰煉質。土本克水也，若金液在土，使黃帝回光，以合於太陰。火本克金也，若金液在火，使赤子同爐，自生於紫氣。於水中起火，在陽裡消陰。變金丹於黃庭之內，煉陽神於五氣之中。於肝則青氣沖，於肺則白氣出，於心則赤光現，於腎則黑氣升、於脾則黃色起。五氣朝於中元，從君火以超內院。下元陰中之陽，其陽無陰，升而聚在神宮。中元陽中之陽，其陽無生，升而聚在神宮。黃庭大藥，陰盡純陽，聚而升在神宮。五液朝於下元，五氣前於中元，三陽朝於上元。朝元既畢，功滿三千，或而鶴舞頂中，或而龍飛身內。但聞嘹亮樂聲，又睹仙花亂墜，紫庭盤桓，真香馥郁。三千功滿，不為塵世之人；一炷香消，已作蓬瀛之客，乃曰超凡入聖而脫質升仙也。」
　　論朝元第十五
　　呂曰：「煉形之理，既已知矣。所謂朝元者，可得聞乎？」
　　鍾曰：「大藥將就，玉液還丹而沐浴胎仙。真氣既生，以沖玉液，上升而更改塵骨，曰玉液煉形。及夫肘後飛起金晶，河車以入內院，自上而中，自中而下。金液還丹以煉金砂，而五氣朝元，三陽聚頂，乃煉氣成神，非止於練形住世而已。所謂朝元，古今少知。苟或知之，聖賢不說。蓋以真仙大成之法，默藏天地不測之機，誠為三情隱秘之事，忘言忘象之玄旨，無問無應之妙理。恐子之志不篤而學不專，心不寧而問不切。輕言易語，增我漏洩聖機之愆，役此各為無益。」
　　呂曰：「始悟真仙而識大道，次知時候而達天機。辨水火真源，知龍虎不生肝肺。察抽添大理，審鉛汞非是坎離。五行顛倒之數，已蒙指教，三田返復之機，及謝敷陳，熟曉還丹煉形之理，深知長生不死之術。然而超凡入聖之原，脫質升仙之道，本於煉氣而朝元。所謂朝元，敢告略為指訣。」
　　鍾曰：「道本無形，太原示樸，上清下濁，含而為一。太極既分，混沌初判而為天地，天地之內，東西南北而列五方。每方各有一帝，每帝各有二子：一為陽而一為陰。乃曰二氣相生相成而分五行，五行相生相成而定六氣，乃曰三陰三陽。以此推之，如人之受胎之初，精氣為一，及精氣既分，而先生二腎。一腎在左，左為玄，玄以升氣而上傳於肝。一腎在右，右為牝，牝以納液而下傳於膀胱。玄牝本乎無中來，以無為有。乃父母之真氣。納於純陰之地，故曰谷神不死，是謂玄牝之門，可比天地之根。玄牝，二腎也，自腎而生，五臟六腑全焉。其中肝為木，曰甲乙，可比於東方青帝。心為火，曰丙丁，可比於南方赤帝。肺為金，曰庚辛，可比於西方白帝。脾為土，曰戊已，可比於中央黃帝。腎為水，曰壬癸，可比於北方黑帝。人之初生，故無形象，止於一陰一陽。及其胎完，而有腸胃，乃分六氣，三男三女而已。一氣運五行，五行運六氣。先識陰與陽，陽有陰中陽，陰有陽中陰。次識金木水火土，而有水中火，火中水，水中金，金中木，木中火，火中土。五者互相交合，所以二氣分而為六氣，大道散而為五行。如冬至之後，一陽生五方之地，而陽皆生也。一帝行令，而四帝助之。若以春令既行，黑帝不收其令，則寒不能變溫。赤帝不備其令，則溫不能變熱。及夫夏至之後，一陰生五方之天，而陰皆降也。一帝行今，而四帝助之。若以秋令既行，赤帝不收其令，則熱不能變涼。黑帝不備其令，則涼不能變寒。冬至陽生於地，以朝氣於天地。夏至陽生於天，以朝氣於地也。奉道之士，當深究此理。日月之間，一陽始生，而五臟之氣朝於中元，一陰始生，而五臟之液，朝於下元。陰中之陽，陽中之陽，陰陽中之陽，三陽上朝內院，心神以返天宮。是皆朝元者也。」
　　呂曰：「陽生之時，而五氣朝於中元。陰生之時，而五液就於下無。使陽中之陽，陰中之陽，陰陽中之陽以朝上元。若此修持，尋常之士亦有知者，如何得超脫以出塵俗？」
　　鍾曰：「若以元陽之氣，以一陽始生之時，上朝中元，是人皆如此。若以積氣生液，以一陰始生之時，下朝下元，是人皆如此。若此行持，故不能超脫，然而欲超凡入聖，脫質升仙，當先龍虎交媾而成大藥。大藥既成而生真氣。真氣既生，於年中用月，月上定興衰。月中用日，日上數直事。日中用時，時上定息數。以陽養陽。陽中不得留陰。以陽煉陰，陰中不得散陽。凡春則肝旺而脾弱，夏則心旺而肺弱，秋則肺旺而肝弱，冬則腎旺而心弱。人以腎為根本。每時一季脾旺而腎弱，獨腎於四時有損。人之多疾病者，此也。凡以甲乙在肝直事，防脾氣不行。丙丁在心直事，防肺氣不行。戊已在脾直事，防腎氣不行。庚辛在肺直事，防肝氣不行。壬癸在腎直事，防心氣不行。一氣盛而一氣弱，一髒旺而一髒衰。人之多疾病者，此也。凡以心氣萌於亥而生於寅，旺於巳而弱於申。肝氣萌於申而生於亥，旺於寅而弱於已。肺氣萌於寅而生於已，旺於申而弱於亥。腎氣萌於已而生於申，旺於亥而弱於寅。脾氣春則隨肝，而夏則隨心，秋隨肺而冬在隨腎。人之不知日用，莫曉生旺強弱之時，所以多疾病者，此也。若此日、月、時三陽既聚，當煉陽而使陰不生，若此日、月、時三陰既聚，當養陽而使陽不散。又況以純陽之氣煉五臟之氣不息，而出本色，一舉而到天池。始以腎之無陰雨九江無浪，次以肝之無陰而八關永閉，次以肺之無陰而金火同爐，次以脾之無陰而玉戶不開，次以真氣上升，四氣聚而為一。縱有金液下降，杯水不能勝輿薪之火。水火相包而含之為一，以入神宮，定息內觀。一意不散，神識俱妙。靜中常聞樂聲，如夢非夢，若在虛無之境。風光景物不比塵俗，繁華美麗勝過人世。樓台宮闕，碧瓦凝煙。珠翠綺羅，馨香成陣。當此之時，乃曰超內院，而陽神方得聚會面還上丹，煉神成仙以合大道。一撞天門，金光影裡以現法身，鬧花深處而坐凡體。乘空如履平川，萬里若同展臂者也。復回再入本軀，神與形合，天地齊其長久者也。厭居塵世，寄下凡胎而返十洲。於紫府太激真君處，契勘鄉原，對會名姓，較量功行之高下，得居三島，而遨遊永在於風塵之外，其名曰超塵脫凡。」
　　呂曰：「煉形止於住世，煉氣方可升仙。世人不達玄機，無藥而先行胎息。強留在腹，或積冷氣而成病，或發虛陽而作疾。修行本望長生，似此執迷，尚不免於疾病。殊不知胎仙就而真氣生，真氣生而自然胎息。胎息以煉氣，練氣以成神。然而煉氣，必審年中之月，月中之日，日中之時。端居靜室，忘機絕跡，當此之時，心境未除者，悉以除之，或而妄想不已，智識有漏，志在升仙而心神不定，為之奈何？」
　　鍾曰：「交合各有時，行持各有法。依時行法，即法求道，指日成功，易如反掌。古今達士，閉目冥心以入希夷之域，良以內觀而神識自住矣。」
　　論內觀第十六
　　呂曰：「所謂內觀之理，可得聞乎？」
　　鍾曰：「內觀、坐忘、存想之法，先賢後聖有取者、有不敢者。慮其心猿意馬，無所停留。恐因物而喪志，而無中立象。使耳不聞而目不見，心不狂而意不亂。存想事物，而內觀坐忘，不可無矣。奈何少學無知之徒，不知交會之時，又不曉行持之法，但望存想而成功。意內成丹，想中取藥。鼻抽口咽，望有形之日月，無為之天地，留止腹中，可謂兒戲。所以達士奇人，於坐忘存想一旦毀之，乃日夢裡得財，安能濟用？畫地為餅，豈可充飢？空中又空，如鏡花水月，終難成事。然而有可取者。蓋易動者片心，難伏者一意。好日良時，可采可取也。雖知清淨之地，奈何心為事役，志以情移。時比電光，寸陰可惜，毫末有差，而天地懸隔、積年累月而不見功，其失在心亂而意狂也。善視者，志在丹青之美，而不見泰華。善聽者，志在絲竹真音，而不聞雷霆。耳目之用小矣，尚以如此，況一心之縱橫六合，而無不賅，得時用法之際，能不以存想內觀而致之乎？」
　　呂曰：「所謂存想、內觀，大略如何？」
　　鍾曰：「如陽升也，多想為男、為龍、為火、為天、為雲、為鶴、為日、為馬、為煙、為霞、為車、為駕、為花、為氣。若此之類，皆內觀存想，如是以應陽升之象也。如陰降也，多想為女、為虎、為水、為地、為雨、為龜、為月、為牛、為泉、為泥、為船、為葉。若此之類，皆內觀存想，如是以應陰降之象也。青龍、白虎、朱雀、玄武，既有此名，須有此象。五嶽、九州、四海、三島、金男、玉女、河車、重樓，呼名比類，不可具述，皆以無中立象以定神識。未得魚則筌不可失矣，未獲兔則蹄不可無矣。後車將動，必履前車之跡。大器已成，必為後器之模。則內觀之法行持不可缺矣。亦不可執之於悠久，絕之於斯須，皆不可也。若以絕念無想，是為真念，真念是為真空。真空一境，乃朝真遷化而出昏衢，超脫之漸也。開基創始，指日進功，則存想可用。況當為道日損，以入希夷之域，法自減省，全在向觀者矣。」
　　呂曰：「若以龍虎交媾而匹配陰陽，其想也何似？」
　　鍾曰：「初以交合配陰陽而定坎離，其想也，九皇真人引一朱衣小兒上升，九皇真母引一皂衣小女下降，相見於黃屋之前。有一黃衣老嫗接引，如人間夫婦之禮，盡時歡悅。女子下降，兒子上升，如人間分離之事。既畢，黃嫗抱一物，形若朱桔，下拋入黃屋，以金器盛留。然此男者，是乾索於坤，其陽復還本位，以陽負陰而還本鄉。是此女者，是坤索於乾，其陰復還本位，以陰抱陽而會本鄉。是曰坎離相交，而匹配陰陽之想也。若以炎炎人中，見一黑點而上升。滔滔浪裡見一赤龍而下降。二獸根逢，交戰在樓閣之前。朱門大啟，悖悖煙焰之中，有王者指顧。大火焚天，而上有萬丈波濤，火起復落，煙焰滿於天地。龍虎一盤一繞，而入一金器之中。下入黃屋之間，似置在籠櫃之中。若此龍虎交媾而變黃芽之想也。」
　　呂曰：「匹配陰陽、龍虎變媾、內觀、存想既已知之矣，所謂進火燒煉丹藥者，所想如何？」
　　鍾曰：「其想也，一器如鼎如釜，或黃或黑。形如車輪，左青龍而右白虎，前朱雀而後玄武。傍有二臣，衣紫袍，躬身執圭而立。次有僕吏之類，執薪燃火於器。次有一朱衣王者，乘赤馬，駕火雲，自空而來，舉鞭指呼，唯恐火小焰微。炎炎亙空，撞天欲出。天關不開，煙焰復下，周圍四匝。人物、器釜、王者、大臣，盡在紅焰之中，互相指呼，爭要進火。器中之水，無氣而似凝結。水中之珠，無暗而似光彩。若此進火燒丹藥之想也。」
　　呂曰：「內觀存想，止於採藥進火而有耶？逐法逐事而有耶？」
　　鍾曰：「雲雷下降，煙焰上起。或而天雨奇花，祥風瑞氣起於殿庭之下。或而仙娥玉女，乘綵鳳祥鸞自青霄而來金盤中，捧玉露霞漿，而下獻於王者，若此乃金液還丹而既濟之想也。若龍虎曳車於火中，上衝三關，三關各有兵吏，不計幾何。器仗戈甲，恐懼於人。先以龍虎撞之不開，次以大火燒之方啟，以至崑崙不住，及到天池方止。或而三鶴沖三天，或而雙蝶入三宮，或而五彩雲中，捧朱衣小兒而過天門。或而金車玉輅，載王者而超三界。若此，肘後飛金晶，大河車之想也。及夫朱衣使者乘車循行，自冀州入兗州，自兗州入青州，自青州入徐州，自徐州入揚州，自揚州入荊州，自荊州入梁州，自梁州入雍州，自雍州復還冀州。東、西、南、北，畢於豫州停留，而後循行。所得之物金玉，所幹之事凝滯。一吏傳命，而九州通和。週而復始，運行不已。或而游五嶽，自恆山為始。或而泛五湖，自北沼為始。或而天符敕五帝，或而王命昭五候。若此還丹之想也。及夫珠王散擲於地，或而雨露濟澤於物，或而海潮泛滿百川，或而陰生以發萬匯，或而火發以通天地，或而煙霧以充宇宙。若此煉形之想也。及夫或如鶴之辭巢，或如龍之出穴，或如五帝朝天，或如五色雲起，或如跨丹鳳而沖碧落，或如夢寐中而上天衢，或如天花亂墜，仙樂嘈雜，金光繚繞以入宮殿繁花入處，若此皆朝元之想也。朝元之後，不復存想，方號內觀。」
　　呂曰：「內視玄理，不比前法，可得聞乎？」
　　鍾曰：「古今修道之士不達天機，始也不解，依法行持，欲以速求超脫，多入少出而為胎息，冥心閉目以行內觀。止於定中以出陰神，乃作清靈之鬼，非為純陽之仙。真仙上聖，所以採藥進火抽鉛添汞，還丹煉形，朝元合氣。苦語詳言而深說，惟恐世人不悟，而於內觀，未甚留意。殊不知內觀之法，乃陰陽變換之法，仙凡改易之時。奉道之士，如得輕示而小用之矣。且以前項之事，交會有時日，行持有法則，凡能道節信心，依時行法，不差毫末，指日見功。若此內觀，一無時日，二無法則。所居深靜之室，晝夜端拱，識認陽神，趕逐陰鬼。達磨面壁九年，方超內院；世尊冥心六載，始出凡籠。故於內觀，成為難事。始也自上而下，紫河車搬入天宮。天宮富貴，孰不欽羨？或往或來，繁華奢侈，人所不得見者，悉皆有之。奉道之士，平日清靜而守於瀟灑，寂寞既已久矣，功到數足，輒受快樂。樓台珠翠，女樂笙簧，珍饈異饌，異草奇花，景物風光，觸目如晝。彼人不悟，將謂實到天宮。不知自身內院，認作真境。因循而不出入，乃曰困在昏衢，而留形住世，不得脫質以為神仙。未到天宮，方在內觀。陰鬼外魔，因意生像，因像生境，以為魔軍。奉道之人，因而狂蕩而入於邪中。或而失身於外道，終不能成仙。或以三屍七魄，唯願人死而自身快樂。九蟲六賦，苦於人安，則存留無處。」
　　論魔難第十七
　　呂曰：「內觀以聚陽神，煉神以超內院，上湧以出天門，直超而入聖品。既出既入，而來往無差。或來或往，而遠近不錯。欲住世，則神與形合。欲升仙，則遠遊蓬島。若此功滿三千，而自內觀以得超脫。不知陰鬼邪魔如何制使，奉道之人不得升仙者也。」
　　鍾曰：「奉道之士，始有信心，以恩、愛、名、利一切塵勞之事，不可變其大志。次發苦志，以勤勞、寂寞一切清虛之境不可改變其初心苦志。必欲了於大成，止於中成而已。必欲了於中成，止於小成而已。又況不識大道，難曉天機。所習小法，而多好異端。歲月蹉跎，不見其功。晚年袁老，復入輪迴。致使好道之士，以長生為妄說，超脫為虛言。往往聞道而不信，心縱信之而無苦志。對境生心，以物喪志，終不能出於十魔、九難之中矣。」
　　呂曰：「所謂九難者，何與？」
　　鍾曰：「大藥未成，而難當寒暑，於一年之內，四季要衣。真氣未生，而尚有飢渴，於一日之內，三餐要食。奉道之士所患者，衣食逼迫，一難也。及夫宿緣孽重，流於今世填還。忙裡偷閒，猶為尊長約束。制於尊親而不忍逃離，一向清閒而難得為暇。奉道之士，所患者，尊長邀攔，二難也。及夫愛者妻兒，惜者父母，恩枷情紐，每日增添。火院愁車，無時休歇。縱有清靜之心，難敵愁煩之境。奉道之士所患者，恩愛牽纏，三難也。及夫富兼萬戶，貴極三公。妄心不肯暫休，貪者惟憂不足。奉道之士所患者，名利縈絆，四難也。及夫少年不肯修持，一以氣弱成病，頑心絕無省悟，一以陰根成災，現世一身受苦，而與後人為誡。奉道之士所患者，災禍橫生，五難也。及夫人以生死事大，急於求師，不擇真偽。或師於辯辭利口，或師於道貌古顏。始也自謂得遇神仙，終久方知好利之輩。奉道之士所患者，盲師約束，六難也。及夫盲師狂友妄指傍門，尋枝摘葉而於無契合，小法異端而互相指訣。殊不知日月不出，出則大明，使有目者皆見，雷霆不震，震則大驚，使有耳者皆聞。彼以爝火之光，並蛙之語，熒熒唧唧，而豈有合同？奉道之士所患者，議論差別，七難也。及夫朝為而夕改，坐作而立志，悅於須臾而厭於持久，始於憂勤而終於懈怠。奉道之士所患者，志意懈怠，八難也。及夫身中失年，年中失月，月中失日，日中失時。少時名利不忘於心，老而兒孫常在於意。年光有限，勿謂今年已過以待明年。人事無涯，勿謂今日已過以待明日。今日尚不保明日，老年爭卻得少年？奉道之士所患者，歲月蹉跎，九難也。免此九難，方可奉道。九難之中，或有一二不可行持，但以徒勞而不能成功者也。」
　　呂曰：「九難既已知矣。所謂十魔者可得聞乎？」
　　鍾曰：「所謂十魔者，凡有三等。一曰身外見在，二日夢寐，三曰內觀。如懣目花芳，滿耳笙簧。舌求甘味，鼻好異香，情思舒暢，意氣洋洋。如見，不得認，是六賊魔也。如瓊樓寶閣，畫棟雕樑，珠廉繡幕，蕙帳蘭房，珊瑚遍地，金玉滿堂。如見，不得認，是富魔也。如金鞍寶馬，重蓋昂昂，侯封萬戶，使節旌幢，滿門青紫，鞭笏盈床。如見，不得認，是貴魔也。如輕煙蕩漾，暖日舒長，暴風大雨，雷震電光，笙簧嘹亮，哭泣悲傷。如見，不得認，是六情魔也。如親戚患難，眷屬災傷，兒女疾病，父母喪亡，兄弟離散，妻妾分張。如見，不得認，是恩愛魔也。如失身火鐃，墮落高岡，惡蟲為害，毒藥所傷。路逢凶黨，犯法身亡。如見，不得認，是患難魔也。如十地當陽，三清玉皇，四神七曜，五嶽八王，威儀節制，往復翱翔。如見，不得認，是聖賢魔也。如雲屯士馬，兵刃如霜，戈矛斗舉，弓箭齊張，爭來殺害，驟捷難當。如見，不得認，是刀兵魔也。如仙娥玉女，羅列成行，笙簧嘹亮，齊舉霓裳，雙雙紅袖，爭獻金觥。如見，不得認，是樂魔。如幾多姝麗，艷質濃妝，蘭台夜飲，玉體輕裳，殆人驕態，爭要成雙。如見，不得認，是女色魔也。是此十魔，難有不認者是也。既認則著，既著則執，所以不成道者，良以此也。若以奉道之人，身外見在而不認不執，則心不退而志不移。夢寐之間不認不著，則神不迷而觀不散。內觀之時，若見如是，當審其虛實，辨其真偽，不可隨波逐浪，認賊為子。急起三味真火以焚身，一揮而群魔自散。用紫河車搬運自己之陽神，超內院而上天宮，然後以求超脫。今古好道之流，有清靜之心，對境改志，往往難逃於十魔九難。空有好道之虛名，終不見得道之實跡。或而出離塵勞，幽居絕跡而志在玄門。於九難不能盡除，在十魔或著一二。非不得道也，而於道中或得中成，或得小成。而於仙中，或為人仙，或為地仙。若以盡除魔難，序證驗而節節陞遷，以內觀合就陽神，指日而歸三島。」
　　論證驗第十八
　　呂曰：「嫌者病，而好道之人求無病而安長。怕者死，而好道之人欲不死而長生。舉世人在世中，而好道之人欲升仙遊物外。舉世人在地上，而好道之人欲超凡而入洞天。所以甘於勞苦而守於貧賤，游心在清淡瀟灑之中，潛跡於曠野荒僻之地。一向行持，不知功之深淺，法之交換，難測改易之早晚。所謂下功之後，而證驗次序如何？」
　　鍾曰：「苦志行持，終不見功者，非道負人。蓋奉道之人，不從明師，而所受非法。依法行持，終不見功者，非道負人。蓋奉道之人不知時候，而所以不成。若遇明師而得法，行大法以依時，何患證驗而不有也。」
　　呂曰：「所謂法者，有數乎？所謂時者，有數乎？」
　　鍾曰：「法有十二科：匹配陰陽第一、聚散水火第二、交媾龍虎第三、燒煉丹藥第四、肘後飛金晶第五、玉液還丹第六、玉液煉形第七、金液還丹第八、金液煉形第九、朝元煉氣第十、內觀交換第十一、超脫分形第十二。其時，則年中法天地陰陽升降之理，月中法日月往來之數。日中有四正、八卦、十平、十二支、一百刻、六千分。依法區分，自一日之後，證驗次序，以至脫質升仙，無差毫末。始也淫邪盡罷，而外行兼修，凡採藥之次而金精充滿，心境自除，以煞陰鬼。次心經上湧，口有甘液。次陰陽擊搏，時時腹中聞風雷之聲。次魂魄不定，夢寐多有恐悸之境。次六腑四肢或生微疾小病，不療自愈。次丹田夜則自暖，形容晝則清秀。次居暗室而目有神光自現。次夢中雄勇，物不能害，而人不能欺，或如抱得嬰兒歸。次金關玉鎖封固，以絕夢洩遺漏。次鳴雷一聲，關節通連而驚汗四溢。次玉液烹漱以成凝酥。次靈液成膏，漸畏腥檀，以充口腹。次塵骨將輕而變陽神，步趨奔馬，行止如飛。次對境無心，而絕嗜欲。次真氣入物，可以療人疾病。次內觀明朗而不暗昧。次雙目瞳仁如點漆，皺臉重舒而紺發再生，已少者永駐童顏。次真氣漸足而似常飽，所食不多而飲酒無量，終不見醉。次身體光澤神氣秀媚，聖丹生味。靈液透香，真香異味，常在口鼻之間，人或知之而聞之，次以目睹百步而見秋毫。次身體之間，舊痕殘靨，自然消除，涕淚誕汗亦不見有。次胎完氣足以絕飲食。次內志清高，以合太虛，凡情凡愛，心境自絕。下盡九蟲，上死三屍。次魂魄不游，以絕夢寐。神彩精爽，更無晝夜。次陽精成體，神府堅固，四體不畏寒暑。次生死不能相干，而坐忘內觀以游華胥。神仙之國，女樂樓台，繁華美麗，殆非人世所有也。次功滿行足，陰功報應，審授三清真篆。陰陽變化，可能預知人事舉止，先見災禍。次觸目塵冗，以厭往還，潔身靜處，胎仙可見，身外有身，是為神聖。次真氣純陽，吁呵可干外汞。次胎仙常欲騰飛，祥光生於臥室。次靜中時聞樂聲。次常人對面，雖彼富貴之徒，亦聞腥穢，蓋凡骨俗體也。次神彩自可變移，密儀成而仙姿。可比玉樹，異骨透出金色。次行止去處，常有神扶自來朝現，驅用招呼，一如己意。次靜中外觀，紫霞滿目，頂外下現金光罩體。次身中忽化火龍飛，或而玄鶴起，便是神靈已脫凡骨而超出俗流，乃曰超脫。超脫之後，彩霞繚繞，端氣紛紜，天雨奇花，玄鶴對飛。異香散而玉女下降，授天書紫詔既畢，而仙冠、仙衣之屬具備。節制威儀，前後左右不可勝紀。相迎相引，以返蓬萊，而於紫府朝見太微真君。契勘鄉原名姓，校量功行等殊，而於三島安居，乃曰真人仙子。」
　　呂曰：「今日特蒙事師開說希夷大理、天地玄機。不止於耳目清明而精神秀媚。殘軀有托終，不與糞壤同類。然而知之者未必能行，行之者未必能得。念以生死事大而時光迅速，雖知妙理，未得行持，終不成功，與不知無異，敢求指教交會之時，行持之法，如何下手，如何用功？」
　　鍾曰：「僕有《靈寶畢法》凡十卷一十二科。中有六義：一曰金誥、二曰玉書、三曰真元、四曰比喻、五曰真訣、六曰道要。包羅大道，引喻三清。指天地陰陽之升降為范模，將日月精華之往來為法則，實五仙之旨趣，乃三成之規式，當擇日授於足下」。