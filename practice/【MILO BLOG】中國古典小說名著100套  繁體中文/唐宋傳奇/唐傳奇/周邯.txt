
    周邯
    裴鉶
    貞元中，有處士周邯，文學豪俊之士也。因彝人賣奴，年十四五，視其貌，甚慧黠，言善人水，如履平地，令其沉潛，雖經日移時，終無所苦；雲蜀之溪壑潭洞，無不屆也。邯因買之，易其名曰水精，異其能也。邯自蜀乘舟下峽，抵江陵，經瞿塘、灩澦-，遂令水精沉而視其邃遠。水精入，移時而出，多探金銀器物。邯喜甚，每艤舟於江潭，皆令水精沉之，復有所得。
    沿流抵江都，經牛渚磯期，古雲最深處是溫嶠爇犀照水怪之濱，又使沒入，移時，復得寶玉，云：「甚有水怪，莫能名狀，皆怒目戟手，身僅免禍。」因茲邯亦至富贍。後數年，邯有友人王澤，牧相州，邯適河北而訪之；澤甚喜，與之遊宴，日不能暇。因相與至州北隅八角井，天然盤石，而甃成八角焉，闊可三丈餘，旦暮煙雲蓊鬱，漫衍百餘步，晦夜有光如火紅，射出千尺，鑒物若晝。古老相傳，雲有金龍潛其底，或亢陽，禱之，亦甚有應。澤曰：「此井應有至寶，但無計而究其是非耳！」邯笑曰：「甚易。」遂命水精曰：「汝可與我投此井到底，看有何怪異；澤亦當有所賞也。」水精已久不入水，忻然脫衣，沉之良久而出，語邯曰：「有一黃龍極大，鱗如金色，抱數顆明珠熟寐。水精欲劫之，但手無刃，憚其龍忽覺，是以不敢觸。若得一利劍。如龍覺，當斬之，無憚也。」邯與澤大喜。澤曰：「吾有劍，非常之寶也，汝可持而往劫之。」水精飲酒，仗劍而入。移時，四面觀者如堵。忽見水精自井面躍出數百步，續有金手亦長數百尺，爪甲鋒穎，自空拿攫水精，卻入井去。左右懾栗，不敢近睹。但邯悲其水精，澤恨失其寶劍。逡巡，有一老人，身衣褐裘，貌甚古樸，而謁澤曰：「某土地之神，使君何容易而輕其百姓？此亢金龍，是上玄使者，宰其瑰璧，澤潤一方。豈有信一微物，欲因睡而劫之？龍忽震怒，作用神化，搖天關，擺地軸，捶山嶽而碎丘陵，百里為江湖，萬人為魚鱉，君之骨肉焉可保？昔者鍾離不愛其寶，盂嘗自返其珠，子不之效，乃肆其貪婪之心，縱使猾韌之徒，取寶無憚！今已啖其軀而鍛其珠矣。」澤赧恨，無詞而對。又曰：「君須火急悔過而禱焉，無使甚怒耳。」老人倏去，澤遂具牲牢奠之。
    