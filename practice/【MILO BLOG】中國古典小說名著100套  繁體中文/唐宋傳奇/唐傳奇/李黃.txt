
    李黃
    鄭還古
    元和二年，隴西李黃，鹽鐵使遜之猶子也。因調選次，乘暇於長安東市，瞥見一犢車，侍婢數人於車中貨易。李潛目車中，因見白衣之姝，綽約有絕代之色。李子求問，侍者問：「娘子孀居，袁氏之女。前事李家，今身衣李之服，方將外除，所以市此耳。」又詢：「可能再從人乎？」乃笑曰：「不知。」李子乃出與錢帛，貨諸錦繡。婢輩遂傳言云：「且貨錢買之，請隨到莊嚴寺左側宅中，相還不負。」李子甚悅，時日已晚，遂逐犢車而行。礙夜方至所止，犢車入中門，白衣妹一人下車，侍者以帷擁之而入。李下馬，俄見一使者將榻而出，云：「且坐。」坐畢，侍者云：「今夜郎君豈暇領錢乎？不然，此有主人否？且歸主人，明晨不晚也。」李子曰：「乃今無交錢之志，然此亦無主人，何見隔之甚也？」侍者入，復出曰：「若無主人，此豈不可，但勿以疏漏為誚也。」俄而侍者云：「屈郎君。」李子整衣而入，見青眼老女郎立於庭，相見曰：「白衣之姨也。」中庭坐少頃，白衣方出，素裙粲然，凝質皎若，辭氣閑雅，神仙不殊。略序款曲，翻然卻入。姨坐謝曰：「垂情與貨諸彩色，比日來市者，皆不如之。然所假殊荷深愧。」李子曰：「彩帛粗繆，不足以奉佳人服御，何敢指價乎？」答曰：「渠淺陋，不足侍君子巾櫛，然貧居有三十千債負，郎君儻不棄，則願侍左右矣。」李子悅，拜於侍側，俯而圖之。車子有貨易所-先在近，遂命所使取錢三十千，須臾而至。堂西間門，砉然而開，飲食畢備，皆在西間。姨遂延李子入坐，轉盼炫煥，女郎旋至，命生拜姨而坐，六七人具飯食畢，命酒歡飲。一住三日，飲樂無所不至。第四日，姨云："李郎君且歸，恐尚書怪遲，後往來亦何難也。"李亦有歸志，承命拜辭而出。
    上馬，僕人覺李子有腥臊氣異常。遂歸宅，問何處許日不見，以他語對。遂覺身重頭旋，命被而寢。先是婚鄭氏女，在側云：「足下調官已成，昨日過官，覓公不得，其二兄替過官，已了。」李答以愧佩之辭。俄而鄭兄至，責以所往行。時李已漸覺恍忽，祗對失次，謂妻曰：「吾不起矣！」口雖語，但覺被底身漸消盡，揭被而視，空注水而已，唯有頭存。家大驚懾，呼從出之僕考之。僕者具言其事。及去尋舊宅所在，乃空園，有一皂莢樹，樹上有十五千，樹下有十五千，余了無所見。問彼處人，云：「往往有巨白蛇在樹下，更無別物。」姓袁者，蓋以空園為姓耳。
    復一說：元和中，鳳翔節度李聽，從子琯，任金吾參軍。自永寧裡出遊，及安化門外，乃遇一車子，通以銀妝，頗極鮮麗，駕以白牛。從二女奴，皆乘白馬，衣服皆素，而容姿宛媚。琯貴家子，不知檢束，即隨之。將暮焉，二女奴曰：「郎君貴人。所見莫非麗質。皆某賤隸，又皆粗陋，不敢當公子厚意。然車中幸有姝麗，誠可留意也。」琯遂求女奴。女奴乃馳馬傍車，笑而回曰：「郎君但隨行，勿捨去，某適已言矣。」琯既隨之，聞其異香盈路。
    日暮，及奉誠園，二女奴曰：「娘子住此之東，今先去矣。郎君且此迴翔，某即出奉迎耳。」車子既入，琯乃駐馬於路側。良久，見一婢出門招手。琯乃下馬入，坐於廳中，但聞名香入鼻，似非人世所有。琯遂令人馬入安邑里寄宿。黃昏後，方見一女子素衣，年十六七，姿艷若神仙。琯自喜之心，所不能諭，因留止宿。及明而出，已見人馬在門外，遂別而歸。才及家，便覺腦痛，斯須益甚。至辰巳間，腦裂而卒。其家詢問奴僕，昨夜所歷之處。從者具述其事，云：「郎君頗聞異香，某輩所聞，但蛇臊不可近。」舉家冤駭，遽命僕人，於昨夜所止之處，覆驗之。但見枯槐樹中，有大蛇蟠屈之跡。乃伐其樹，發掘，已失大蛇，但有小蛇數條，盡白，皆殺之而歸。
    