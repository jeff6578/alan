
    古岳瀆經
    李公佐
    貞元丁丑歲，隴西李公佐泛瀟湘蒼梧。偶遇征南從事弘農！」楊衡，泊舟古岸，淹留佛寺，江空月浮，征異話奇。楊告公佐云：「永泰中，李湯任楚州刺史時，有漁人，夜釣於龜山之下。其釣因物所制，不復出。漁者健水，疾沉於下五十丈。見大鐵鎖，盤繞山足，尋不知極。遂告湯。湯命漁人及能水者數十，獲其鎖。力莫能制，加以牛五十餘頭，鎖乃振動，稍稍就岸。時無風濤，驚浪翻湧。觀者大駭。鎖之未見一獸，狀有如猿，白首長譬，雪牙金爪，闖然上岸。高五丈許，蹲踞之狀若猿猴。但兩目不能開，兀若昏昧。目鼻水流如泉，涎沫腥穢，人不可近。久乃引頸伸欠，雙目忽開，光彩若電。顧視人馬，欲發狂怒。觀者奔走。獸亦徐徐引鎖拽牛入水去，竟不復出。時楚多知名士，與湯相顧愣栗，不知其由爾。乃漁者時知鎖所，其獸竟不復見。」
    公佐至元和八年冬，自常州餞送給事中孟簡至朱方，廉使薛公蘋館待禮備。
    時扶風馬植、范陽盧簡能、河東裴蘧皆同館之，環爐會談終夕焉。公佐復說前事，如楊所言。至九年春，公佐訪古東吳，從太守元公錫泛洞庭、登包山，宿道者周焦君廬。入靈洞，探仙書。石穴間得古《岳瀆經》第八卷，文字古奇，編次蠢毀，不能解。公佐與焦君共詳讀之：「禹理水，三至桐柏山，驚風走雷，石號木鳴，五伯擁川，天老肅兵，不能興。禹怒，召集百靈，搜命夔龍。桐柏千君長稽首請命。禹因囚鴻蒙氏、章商氏、兜盧氏、犁婁氏。乃獲淮渦水神，名無支祁。善應對言語，辨江淮之淺深，原隔之遠近。形若猿猴，縮鼻高額，青軀白首，金目雪牙。頸伸百尺，力逾九象，搏擊騰踔疾奔，輕利倏忽，聞視不可久。禹授之章律，不能制；授之烏木由，不能制；授之庚辰，能制。鴟脾桓、木魅、水靈、山妖、石怪、奔號聚繞，以數千載，庚辰以戰逐去。頸鎖大索，鼻穿金鈴，徙淮陰之龜山之足下。俾淮水永安流注海也。庚辰之後，皆圖此形者，免淮濤風雨之難。」即李湯之見，與楊衡之說，與《岳瀆經》符矣。
    