
    鄧廠
    佚名
    鄧廠，封教之門生。初比隨計，以孤寒不中第。牛蔚兄弟，僧孺之子，有氣力，且富於財，謂廠曰：「吾有女弟未出門，子能婚乎？當為君展力，寧一第耶？」時廠已婿李氏矣，其父常為福建從事，官至評事，有女二人皆善書，廠之所行卷，多二女筆跡。廠顧己寒賤，必能致騰踔，私利其言，許之。未既登第，就牛氏親。不日，廠挈牛氏而歸。將及家，廠紿牛氏曰：「吾久不到家，請先往俟卿，可乎？」牛氏許之。洎到家，不敢洩其事。明日，牛氏奴驅其輜囊直入，即出牛氏居常所玩好幙帳雜物，列於庭廡間。李氏驚曰：「此何為者？」奴曰：「夫人將到，令某陳之。」李氏曰：「吾即妻也，又何夫人焉？」即撫膺大哭，頓地。牛氏至，知其賣己也，請見李氏曰：「吾父為宰相，兄弟皆在郎省，縱嫌不能富貴，豈無一嫁處耶？其不幸豈唯夫人乎？今願一與夫人同之。夫人縱憾於鄧郎，寧忍不為二女計耶？」時李氏將列於官，二女共牽挽其袖而止。後廠以秘書少監分司，慳嗇尤甚。黃巢入洛，避亂於河陽，節度使羅元果請為副使。後巢寇又來，與元果竄焉，其金帛悉藏於地中，並為群盜所得。
    