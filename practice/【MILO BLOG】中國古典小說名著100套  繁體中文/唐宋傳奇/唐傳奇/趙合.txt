
    趙合
    裴鉶
    進士趙合，貌溫氣直，行義甚高。大和初，游五原，路經沙磧，睹物悲歎。遂飲酒，與僕使並醉，因寢於沙磧。中宵半醒，月色皎然，聞沙中有女子悲吟曰。」雲鬟消盡轉蓬稀，埋骨窮荒無所依，牧馬不嘶沙月白，孤魂空逐雁南飛。」合遂起而訪焉。果有一女子，年猶未笄，色絕代，語合曰：「某姓李氏，居於奉天，有姊嫁洛源鎮帥，因往省焉。道遭黨羌所虜，至此撾殺，劫其首飾而去。後為路人所悲，掩於沙內，經今三載，知君頗有義心，倘能為歸骨於奉天城南小李村，即某家枌榆耳，當有奉報。」合許之，請示其掩骼處；女子感泣，告之。合遂收其骨，包於囊中，伺旦。俄有紫衣丈夫躍騎而至，揖合曰：「知子仁而義，信而廉，女子啟祈，尚有感激。我李文悅尚書也。元和十三年曾守五原，為犬戎三十萬圍逼，城池之四隅，兵各厚十數里。連弩灑雨，飛梯排雲，穿壁決壕，晝夜攻擊；城中負戶而汲者，矢如蝟毛。當其時，御捍之兵才三千，激厲其居人，婦女老幼，負土而立者，不知寒餒。犬戎於城北造獨腳樓，高數十丈，城中鉅細，鹹得窺之。某遂設奇計定，中其樓立碎，羌酋愕然，以為神功。又語城中人曰：「慎勿拆屋燒，吾且為汝取薪。」積於城下，許人鉤上。又太陰稍晦，即聞城之四隅，多有人物行動聲，言云：「夜攻城耳。」城中懾栗，不敢暫安。某曰：「不然。」潛以鐵索下燭而照之，乃空驅牛羊行，脅其城，兵士稍安。又西北隅被攻摧十餘丈，將遇昏晦，群胡大喜，縱酒狂歌，云：「候明晨而入。」某以馬弩五百，張而擬之，遂下皮牆障之，一夕並工暗築，不使有聲，滌之以水；時寒，來日冰堅，城之瑩如銀，不可攻擊。又羌酋建大將之旗，乃贊普所賜，立之於五花營內；某夜穿壁而奪之如飛，眾羌號位、誓請還前擄掠之人而贖其旗，縱其長幼婦女百親人，得其盡歸，然後擲旗而還之。
    時邠、涇救兵二萬人臨其境，股票不進。如此相持三十七日，羌酋乃遙拜曰：「此城內有神將，吾今下敢欺。」遂卷甲而去，不信宿，達宥州，一晝而攻破其城，老少三萬人、盡遭擄去。以此利害，則余之功及斯城不細。但當時時相使余不得仗節出此城，空加一貂蟬耳。余聞鍾陵韋大夫舊築一堤，將防水潦，後三十年，尚有百姓及廉問周公感真功，而奏立德政碑峨然。若余當時守壁不堅，城中之人，盡為羌胡之賤隸，豈存今日子孫乎？知子有心，請白其百姓，諷其州尊，與立德政碑足矣。」言訖，長揖而退。
    合既受教，就五原以語百姓及刺史，俱以為妖，不聽；惆悵而返。至沙中，又逢昔日神人，謝合曰：「君為言五原，無知之俗，刺史不明。此城當有人災，方與祈求幽府。吾言於五原之事不諧，此意亦息，其禍不三旬而及矣。」言訖而沒。果如期災生，五原城饉死萬人，老幼相食。合摯女骸骨至奉天，訪得小李村而葬之。明日，道側，合遇昔日之女子來謝，而言曰：「感君之義，吾大父乃貞元中得道之士，有《演參同契》、《續混元經》，子能窮之，龍虎之丹，不日而成矣。」合受之，女子已沒，合遂捨舉，究其玄微，居於少室。燒之一年，皆使瓦礫為金寶；二年，能起斃者；三年，餌之能度世。今日有人遇之於嵩嶺耳。
    