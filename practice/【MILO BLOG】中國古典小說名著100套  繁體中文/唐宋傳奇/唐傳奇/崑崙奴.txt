
    崑崙奴
    裴鉶
    大歷中有崔生者，其父為顯僚，與蓋代之勳臣一品者熟。生是時為千牛，其父使往省一品疾。生少年容貌如玉，性稟孤介，舉止安祥，發言清雅。一品命妓軸簾，召生入室，生拜傳父命，一品忻然愛慕，命坐與語。時三妓入，艷皆絕代，居前以金甌貯含桃而擘之，沃以甘酪而進。一品遂命衣紅綃妓者，擎一甌與生食。生少年赧妓輩，終不食。一品命紅綃妓以匙而進之，生不得已而食。妓哂之。遂告辭而去。一品曰：「郎君閒暇，必須一相訪，無間老夫也。」命紅綃送出院，時生回顧，妓立三指，又反三掌者，然後指胸前小鏡子，云：「記齲」余更無言。
    生歸達一品意，返學院，神迷意奪，語減容沮，怳然凝思，日不暇食。但吟詩曰：「誤到蓬山頂上游，明璫玉女動星眸。朱扉半掩深宮月，應照瓊芝雪艷愁。」左右莫能究其意。時家中有崑崙奴磨勒，顧瞻郎君曰：「心中有何事，如此抱恨不已？何不報老奴？」生曰：「汝輩何知，而問我襟懷間事？」磨勒曰：「但言，當為郎君解釋。遠近必能成之。」生駭其言異，遂具告知。磨勒曰：「此小事耳，何不早言之，而自苦耶？」生又白其隱語。勒曰：「有何難會。立三指者，一品宅中有十院歌姬，此乃第三院耳。返掌三者，數十五指，以應十五日之數。胸前小鏡子，十五夜月圓如鏡，令郎來耶？」生大喜，不自勝，謂磨勒曰：「何計而能導達我鬱結？」磨勒笑曰：「後夜乃十五夜，請深青絹兩匹，為郎君制束身之衣。一品宅有猛犬守歌妓院門，非常人不得輒入，入必噬殺之。其警如神，其猛如虎。即曹州孟海-之犬也。世間非老奴不能斃此犬耳。今夕當為郎君撾殺之。"遂宴犒以酒肉，至三更，攜鏈椎而往，食頃而回曰："犬已斃訖，固無障塞耳。"是夜三更，與生衣青衣，遂負而逾十重垣，乃入歌妓院內，止第三門。繡戶不扃，金缸微明，惟聞妓長歎而坐，若有所俟。翠環初墜，紅臉才舒，玉恨無妍，珠愁轉瑩猷。但吟詩曰：「深洞鶯啼恨阮郎拜，偷來花下解珠璫-。碧雲飄斷音書絕，空倚玉簫愁風凰。"侍衛皆寢，鄰近闃然。生遂緩搴簾而入。良久，驗是生。姬躍下榻執生手曰："知郎君穎悟，必能默識，所以手語耳。又不知郎君有何神術，而能至此？"生具告磨勒之謀，負荷而至。姬曰："磨勒何在？"曰："簾外耳。"遂召入，以金甌酌酒而飲之。姬白生曰："某家本富，居在朔方□。主人擁旄-，逼為姬僕。不能自死，尚且偷生，臉雖鉛華-，心頗鬱結。縱玉箸舉饌，金爐泛香，雲屏而每進綺羅，繡被而常眠珠翠，皆非所願，如在桎梏-。賢爪牙既有神術，何妨為脫狴牢。所願既申，雖死不悔。請為僕隸，願侍光容。又不知郎君高意如何？"生愀然不語。磨勒曰："娘子既堅確如是，此亦小事耳。"姬甚喜。磨勒請先為姬負其囊橐妝奩，如此三復焉。然後曰："恐遲明。"遂負生與姬而飛出峻垣十餘重。一品家之守禦，無有警者。遂歸學院而匿之。及旦，一品家方覺。又見犬已斃。一品大駭曰："我家門垣，從來邃密，扃鎖甚嚴，勢似飛騰，寂無形跡，此必俠士而掣之。無更聲聞，徒為患禍耳。"姬隱崔生家二載，因花時駕小車而游曲江，為一品家人潛志認。遂白一品。一品異之。召崔生而詰之事。懼而不敢隱。遂細言端由，皆因奴磨勒負荷而去。一品曰：「是姬大罪過。但郎君驅使逾年，即不能問是非。某須為天下人除害。」命甲土五十人，嚴持兵仗，圍崔生院，使擒磨勒。磨勒遂持匕首飛出高垣，瞥若翅翎，疾同鷹隼，攢矢如雨，莫能中之。頃刻之間，不知所向。然崔家大驚愕。後一品悔懼，每夕多以家童持劍戟自衛。如此週歲方止。後十餘年，崔家有人見磨勒賣藥於洛陽市，容顏如舊耳。
    