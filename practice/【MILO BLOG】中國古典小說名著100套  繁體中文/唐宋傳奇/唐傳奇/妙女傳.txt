　　妙女傳 
　　唐·顧非熊
　　唐貞元元年五月，宣州旌德縣崔氏婢女。名妙女，年可十三四。夕汲庭中，忽見一僧，以錫杖連擊三下，驚怖而倒，便言心痛。須臾迷亂，針灸莫能知。數日稍間，而吐痢不息。及瘥，不復食，食輒嘔吐，唯餌蜀葵花及鹽茶。既而清瘦爽徹，顏色鮮華，方說初迷亂之際，見一人引乘白霧，至一處，宮殿甚嚴，悉如釋門西方部。其中天仙，多是少女之族。言本是提頭賴吒天王小女，為洩天門間事，故謫墮人間，已兩生矣。賴吒王姓韋名寬，弟大，號上尊。夫人姓李，號善倫。東王公是其季父，名括，第八。妙女自稱小娘，言父與姻族同游世間尋索，今於此方得見。前所見僧打腰上，欲女吐洩藏中穢惡俗氣，然後得升天。天上居處華盛，各有姻戚及奴婢，與人間不殊。所使奴名群角，婢名金霄、偏條、鳳樓。其前生有一子，名遙，見並依然相識。昨來之日，於金橋上與兒別，賦詩，唯記兩居句曰：「手攀橋柱立，滴淚天河滿。」時自吟詠，悲不自勝。如此五六日病臥，敘先世事。一旦，忽言上尊及阿母並諸天仙及僕隸等，悉來參謝，即托靈而言曰：「小女愚昧，落在人間，久蒙存恤，相媿無極。」其家初甚驚惶，良久乃相與問答，仙者悉憑之敘言。又曰：「暫借小女子之宅，與世人言語。」其上尊語，即是丈夫聲氣；善倫阿母語，即是婦人聲，各變其語。如此或來或往，日月見久，談諧戲謔，一如平人。每來即香氣滿室，時有酒氣，有時蓮花香氣。後妙女本狀如故。忽一日，妙女吟唱。是時晴朗，空中忽有雲片如席，徘徊其上。俄而雲中有笙聲，聲調清鏘。舉家仰聽，感動精神。妙女呼大郎復唱，其聲轉厲。妙女謳歌，神色自若，音韻奇妙清暢不可言。又曲名《桑柳條》。又言阿母適在雲中。如此竟日方散。旬時，忽言：「家中二人欲有腫疾，吾代其患之。」數日後，妙女果背上肋下，各染一腫，並大如杯，楚痛異常。經日，其主母見此痛苦，令求免之，妙女遂冥冥如臥。忽語令添香，於鐘樓上呼天仙懺念，其聲清亮，悉與西方相應。如此移時，醒悟腫消，須臾平復。後有一婢卒染病甚困，妙女曰：「我為爾白大郎請兵救。」女即如睡狀。須臾卻醒，言兵已到，急令灑掃，添香靜室，遂起支分兵馬，匹配幾人於某處檢校，幾人於病人身上束縛邪鬼。其婢即瘥如故，言見兵馬形象，如壁畫神王，頭上著胡帽子，悉金鈿也。其家小女子見，良久乃滅。大將軍姓許名光，小將曰陳萬。每呼之驅使，部位甚多，往來如風雨聲。更旬時，忽言織女欲嫁，須往看之。又睡醒而說：「婚嫁禮一如人間。」言女名垂陵子，嫁薛氏，事多不備紀。其家常令妙女繡，忽言個要暫去，請婢鳳樓代繡，如此竟日，便作鳳樓姿容。精神時異，繡作巧妙，疾倍常時，而不與人言，時時俛首笑。久之言卻回，即復本態，無鳳樓狀也。言大郎欲與僧伽和尚來看娘子，即掃室添香，煎茶待之。須臾遂至，傳語問訊，妙女忽笑曰：「大郎何為與上人相撲？」此時舉家俱聞床上踏蹴聲甚厲，良久乃去。有時言向西方飲去，回遂吐酒，竟日醉臥。一夕，言將娘子一魂小娘子一魂遊看去，使與善倫友言笑。是夕，娘子等並夢向一處，與眾人遊樂。妙女至天明，便問小娘子夢中事，一一皆同。如此月餘絕食。忽一日悲咽而言：「大郎阿母喚某歸。」甚淒愴。苦言：「久在世間，戀慕娘子，不忍捨去。」如此數日涕泣。又言：「不合與世人往來，汝意須往，如之奈何？」便向空中辭別，詞頗鄭重，從此漸無言語。告娘子曰：「某相戀不去，既在人間，還須飲食。雖時說未來事，皆無應。其有繁細，不能具錄。其家紀事狀盡如此，不知其婢後復如何。 