
    裴諶
    李復言
    裴諶、王敬伯、梁芳，約為方外之友，隋大業中，相與入白鹿山學道，謂黃白可成，不死之藥可致，雲飛羽化，無非積學，辛勤采煉，手足胼胝，十數年間。無何，梁芳死，敬伯謂湛曰：「吾所以去國忘家，耳絕絲竹，口厭肥豢，目棄奇色，去華屋而樂茅齋，賤歡娛而貴寂寞者，豈非覬乘雲駕鶴，遊戲蓬壺？縱其不成，亦望長生，壽畢天地耳。今仙海無涯，長生未致，辛勤於雲山之外，不免就死。敬伯所樂，將下山乘肥衣輕，聽歌玩色，游於京洛，意足然後求達，垂功立事、以榮耀人衰。縱不能憩三山。飲瑤池，驂龍衣霞，歇鸞飛鳳，與仙翁為侶，且腰金拖紫，圖影凌煙，廁卿大夫之間，何如哉！子盍歸乎？無空死深山。」諶曰：「吾乃夢醒者，不復低迷。」敬伯遂歸，諶留之不得。時唐貞觀初，以舊籍調授左武衛騎曹參軍，大將軍趙朏妻之以女。
    數年間，遷大理廷評，衣緋，奉使淮南，舟行過高郵。制使之行，呵叱風生，行船不敢動。時無微雨，忽有一漁舟突過，中有老人，衣簑戴笠，鼓棹而去，其疾如風。敬伯以為吾乃制使，威振遠近，此漁父敢突過我。試視之，乃諶也。遽令追之，因請維舟，延之坐內，握手慰之曰：「兄久居深山，拋擲名宦而無成，到此極也。夫風不可系，影不可撲，古人倦夜長，尚秉燭游，況少年白晝而擲之乎？敬伯粵自出山數年，今廷尉評事矣。昨日推獄平允，乃天錫命服。淮南疑獄，今讞於有司，上擇詳明吏覆訊之，敬怕預其選故有是行。雖未可言官達，比之山叟，自謂差勝。兄甘勞苦，竟如曩日，奇哉！奇哉！今何所須，當以奉給。」諶曰：「吾儕野人，心近雲鶴，未可以腐鼠嚇也。吾沉子浮，魚鳥各適，何必矜炫也。夫人世之所須者，吾當給爾，子何以贈我？吾山中之友，或市藥於廣陵，亦有息肩之地。青園橋東，有數里櫻桃園，園北車門，即吾宅也。子公事少隙，當尋我於此。」遂翛然而去。敬伯到廣陵十餘日，事少閒，思諶言，因出尋之。果有車門，試問之，乃裴宅也。人引以入，初尚荒涼，移步愈佳。行數百步，方及大門，樓閣重複，花木鮮秀，似非人境。煙翠蔥籠，景色妍媚，不可形狀。香風颯來，神清氣爽，飄飄然有凌雲之意，不復以使節為重，視其身若腐鼠，視其徒若螻蟻。既而稍聞劍佩之聲，二青衣出曰：「阿郎來。」俄有一人，衣冠偉然，儀貌奇麗，敬伯前拜，視之乃諶也。裴慰之曰：「塵界仕官，久食腥膻，愁欲之火焰於心中，負之而行，固甚勞困。」遂揖以入，坐於中堂，窗戶棟樑，飾以異寶，屏帳皆畫雲鶴。有頃，四青衣捧碧玉台盤而至，器物珍異，皆非人世所有，香醪嘉饌，目所未窺。既而日將暮，命其促席燃九光之燈，光華滿座。女樂二十人，皆絕代之色，列坐其前。裴顧小黃頭曰：「王評事昔吾山中之友，道情不固，棄吾下山，別近十年，才為廷尉屬。今俗心已就，須俗妓以樂之。顧伶家女無足召者，當召士大夫之女已適人者。如近無姝麗，五千里內皆可擇之。」小黃頭唯唯而去。諸妓調碧玉箏，調未諧而黃頭已覆命，引一妓自西階登，拜裴席前。裴指曰：「參評享。」敬伯答拜，細視之，乃敬伯妻趙氏也。敬怕驚訝不敢言，妻亦甚駭，目之不已-。遂令坐玉階下，一青衣捧玳瑁箏授之，趙素所善也，因令與妓合曲以送酒。敬伯坐間取一殷色色朱李投之，趙顧敬伯，潛繫於衣帶。妓作之曲，趙皆不能逐。裴乃令隨趙所奏，時時停之，以皇其曲。其歌舞雖非雲韶九奏之樂，而清亮宛轉，酬獻極歡。天將曉，裴召前黃頭曰："送趙氏夫人。"且謂曰："此堂乃九天畫堂，常人不到。吾昔與王為方外之交，憐其為俗所述，自投湯火，以智自饒，以明自賊，將沉浮於生死海中，求岸不得，故命於此，一以醒之。今日之會，誠難再得，亦夫人之宿命，乃得暫游，雲山萬重，往復勞苦，無辭也。"趙拜而去。裴謂敬伯曰："評公使車留此一宿，得無驚郡將乎？宜且就館，未赴闕閒時，訪我可也。塵路遐遠，萬愁攻人，努力自愛。"敬拜謝而去。
    後五日，將還，潛詣取別，其門不復有宅，乃荒涼之地，煙草極日，惆悵而反。及京奏事畢，得歸私第，諸趙競怒曰：「女子誠陋拙，不足以奉事君子。然已辱厚禮，亦宜敬之。夫上以承祖先，下以繼後事，豈苟而已哉。奈何以妖術致之萬里而娛人之視聽乎？朱李尚在。其言足征，何諱乎？敬伯盡言之，且曰：「當此之時，敬伯亦自不測。此蓋裴之道成矣，以此相炫也。」其妻亦記得裴言，遂不復責。
    