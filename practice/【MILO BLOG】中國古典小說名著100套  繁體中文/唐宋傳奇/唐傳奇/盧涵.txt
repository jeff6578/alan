
    盧涵
    裴鉶
    開成中，有盧涵學究，家於洛下，有莊於萬安山之陰。夏麥既登，時果又熟，遂獨跨小馬，造其莊。去十餘里，見大柏林之畔，有新潔室數間，而作店肆。
    時日欲沉，涵內憩馬。睹一雙鬟，甚有媚態，詰之。云「是耿將軍守塋青衣，父兄不在」。涵悅之，與語，言多巧麗，意甚虛襟，盼睞明眸，轉資態度。謂涵曰：「有少許佳醞，郎君能飲三兩杯否？」涵曰：「不惡。」遂捧古銅樽而出，與涵飲，極歡。青衣遂擊席而謳送盧生酒曰：「獨持巾櫛掩玄關，小帳無人燭影殘。昔日羅在今化盡，白楊風起隴頭寒。」涵惡其詞之不稱，但不能曉其理。酒盡，青衣謂涵曰：「更與郎君入室添杯去。」
    秉燭挈樽而入。涵躡足窺之，見懸大烏蛇，以刀刺蛇之血，滴於樽中，以變為酒。涵大恐栗，方悟怪魅，遂擲出戶，解小馬而走，青衣連呼數聲，曰：「今夕事，須留郎君一宵，且不得去。」知勢不可，又呼：「東邊方大，且與我趁取遮郎君。」俄聞柏林中有一大漢，應聲甚偉。須臾，回顧，有物如大枯樹而趨，舉足甚沉重，相去百餘步。涵但疾加鞭，又經一小柏林，中有一巨物，隱隱雪白處，有人言云：「今宵必須擒取此人，不然者，明晨君當受禍。」涵聞之，愈怖怯。及莊門，已三更，扃門闃然，唯有數乘空車在門外，群羊方咀草次，更無人物。涵棄馬，潛跧於車箱之下，窺見大漢徑抵門，牆極高，只及斯人腰胯。
    手持戟，瞻視莊內，遂以戟刺莊內小兒，但見小兒乎足撈空於戟之巔，只無聲耳。良久而去。涵度其已遠，方能起扣門。莊客乃啟關，驚涵之夜至。喘汗而不能言。及旦，忽聞壓院內客哭聲，云：「三歲小兒，因昨宵寐，而不蘇矣。」涵甚惡之，遂率家僮及莊客十親人，持刀斧弓矢而究之。但見夜來飲處，空逃戶環屋數間而已，更無人物。遂搜柏林中，見一大盟器婢子，高二尺許；傍有烏蛇一條，已斃。又東畔柏林中，見一大方相骨，遂俱毀拆而焚之。尋夜來白物而言者，即是人白骨一具，肢節筋綴，而下欠分毫，鍛以銅斧，終無缺損，遂投之於塹而已。涵本有風疾，因飲蛇酒而愈焉。
    