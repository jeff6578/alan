
    江叟
    裴鉶
    開成中，有江叟者，多讀道書，廣尋方術。善吹笛，往來多在永樂縣靈仙閣。時沉飲酒，適閿鄉，至盤豆館東宮道大槐樹下醉寢。及夜艾，稍醒，聞一巨物行聲，舉步甚重。望暗窺之，見一人，崔嵬，高數丈，至槐側坐，而以毛手們叟曰：「我意是樹畔鋤兒，乃甕邊畢卓耳。」遂敲大樹數聲，曰：「可報荊館中二郎來省大兄。」大槐乃語云：「勞弟相訪。」似聞槐樹上有人下來與語。須臾，飲酌之聲交作。荊山槐曰：「大兄何年拋卻兩京道上槐王耳。」大槐曰：「我三甲子當棄此位。」荊山槐曰：「大兄不知老之將至，猶顧此位，直須至火入空心。膏流節斷，而方知退，大是無氏之士。何不如今因其震霆，自拔於道，必得為材用之木，構大廈之梁棟，尚得存重重碎錕，片片真花，豈他日作朽蠹之薪，同入爨，為煨燼耳。」大槐曰：「雀鼠尚貪生，吾焉能辦此事邪？」槐曰：「老兄不足與語。」告別而亡。及明，叟方起。數日，至閿鄉荊山中，見庭槐森聳，枝幹扶疏，近欲十圍，如附神物。遂伺其夜，以酒脯奠之，云：「某昨夜聞槐神與盤豆官道大槐王論語云云，某臥其側，並歷歷記其說。今請樹神與我言語。」槐曰：「感子厚意！當有何求？殊不知爾夜爛醉於道，夫乃子邪？」叟曰：「某一生好道，但不逢其師。樹神有靈，乞為指教，使學道有處，當必奉酬。」槐神曰：「子但入荊山，尋鮑仙師。脫得見之，或水陸之間，必獲一處度世。蓋感子之請，慎勿洩吾言也！君不憶華表告老狐，禍及余矣！」叟感謝之。明日，遂入荊山，緣巖循水，果訪鮑仙師，即匍匐而禮之。師曰：「子何以知吾而來師也？須實言之。」叟不敢隱，具陳：「荊山館之樹神言也。」仙師曰：「小鬼焉敢專輒指人，未能大段誅之，且飛符殘其一技。」叟拜乞免。仙師曰：「今不誅，後當繼有來者。」遂謂叟曰：「子有何能。一一陳之。」叟曰：「好道，癖於吹笛。」仙師因令取笛而吹之，一氣清逸，五音激越，驅泉迸山，引雁行低，槁葉辭林，輕雲出岫。仙師歎曰：「子之藝至矣，但所吹青，枯竹笛耳，吾今贈子玉笛，乃荊山之尤者，但如常笛吹之，三年，當召洞中龍矣，龍既出，必銜明月之珠而贈子，子得之，當用醍醐煎之三日，凡小龍已腦疼矣，蓋相感使其然也。小龍必持化水丹而贖其珠也，子得，當吞之，便為水仙，亦不減萬歲，無煩吾之藥也，蓋子有琴高之相耳。」仙師遂出玉笛與之。叟曰：「玉笛與竹笛何異？」師曰：「竹者，青也，與龍色相類，能肖之吟，尤不為怪也。玉者，白也，與龍相剋，忽聽其吟，龍怪也，所以來觀之，感召之有能變耳，義出於玄。」叟受教，乃去。
    後三年，方得其音律。後因之岳陽，刺史李虞館之。時大旱，叟因出笛，夜於聖善寺：經樓上吹；果洞庭之渚龍飛出，而降雲繞其樓者不一。遂有老龍。果銜珠贈叟。叟得之，依其言而熬之二晝，果有尤化為人，持一小藥台，有化水丹，匍匐請贖其珠；叟乃持合而與之珠。餌其藥，遂變童顏，入水不濡。凡天下洞穴，無不歷覽。後居於衡陽，容發如舊耳。
    