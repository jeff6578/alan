
    綠翹
    皇甫枚
    西京咸宜觀女道士魚玄機，字幼微，長安裡家女也。色既傾國，思乃入神，喜讀書屬文，尤致意於一吟一詠。破瓜之歲，志慕清虛。鹹通初，遂從冠帔於咸宜。而風月賞玩之佳句，往往播於士林。然蕙蘭弱質，不能自持，復為豪俠所調，乃從游處焉。於是風流之士，爭修飾以求狎，或載酒詣之者，必鳴琴賦詩，間以謔浪，懵學輩自視□然。其詩有「綺陌春望遠，瑤徽秋興多」。又「慇勤不得語，紅淚一雙流」。又「焚香登玉壇，端簡禮金闕」。又「雲情自郁爭同夢，仙貌長芳又勝花」。此數聯為絕矣。
    一女僮曰綠翹，亦明慧有色。忽一日，機為鄰院所邀，將行，誡翹曰：「無出，若有客。但雲在某處。」機為女伴所留，迨暮方歸院。綠翹迎門，曰：「適某客來，知煉師不在，不捨轡而去矣。」客乃機素相暱者，意翹與之私。及夜，張燈扃戶，乃命翹入臥內，訊之。翹曰：「自執巾盥數年，實自檢御，不令有似是之過，致忤尊意。且某客至，款扉，翹隔闔報云：「煉師不在。」客無言。策馬而去。若雲情愛，不蓄於胸襟有年矣。幸煉師無疑。」機愈怒，裸而笞百數，但言無之。既委頓，請杯水酹地曰：「煉師欲求三清長生之道，而未能忘解佩薦枕之歡。反以沈猜，厚誣貞正。翹今必斃於毒手矣！無天則無所訴，若有，誰能抑我強魂，誓不蠢蠢於冥冥之中，縱爾浮佚。」言訖，絕於地。機恐。乃坎後庭，瘞之。自謂人無知者。時鹹通戊子春正月也。
    有問翹者，則曰：「春南霽，逃矣。」客有宴於機室者，因溲於後庭，當瘞上見青蠅數十集於地，驅去復來。詳視之，如有血痕且腥。客既出，竅語其僕。僕歸復語其兄。其兄為府街卒，嘗求金於機，機不顧。卒深銜之。聞此，遽至觀門覘伺，見偶語者，乃訝不睹綠翹之出入。街卒復呼數卒，攜鍤具，突入玄機院，發之。而綠翹貌如生平。遂錄玄機京兆府，吏詰之辭伏。而朝士多為言者。府乃表列上。至秋，竟戮之。在獄中亦有詩曰：「易求無價寶，難得有心郎。」明月照幽隙，清風開短襟。」此其美者也。
    