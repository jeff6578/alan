
    崔張自稱俠
    馮翊子
    進士崔涯、張祜下第後多游江淮，常嗜酒侮諺時輩，或乘飲興即自稱豪俠。二子好尚既同，相與甚洽。崔因醉作俠士詩云：太行嶺上三尺雪，崔涯袖中三尺鐵；一朝若遇有心人，出門便與妻兒別。由是往往播在人口：「崔張真俠士也。」以此人多設酒饌待之，得以互相推許。
    一旦，張以詩上牢盆使，出其子授漕渠小職，得堰，俗號冬瓜。張二子：一椿兒，一桂子。有詩曰：「椿兒繞樹春園裡，桂子尋花夜月中。」人或戲之曰：「賢郎不宜作此等職。」張曰：「冬瓜合出枯子。」戲者相與大哂。
    後歲余，薄有資力。一夕，有非常人，裝飾甚武，腰劍，手囊貯一物，流血於外。入門謂曰：「此非張俠士居也？」曰：「然。」張揖客甚謹。既坐，客曰：「有一仇人，十年莫得，今夜獲之，喜不可言。」指其囊曰：「此其首也。」問張曰：「有酒否？」張命酒飲之。客曰：「此去三數里，有一義士，余欲報之，則平生恩仇畢矣。聞公氣義，可假余十萬緡，立欲酬之，是余願矣！此後赴湯蹈火，為狗為雞，無所憚。」張且不吝，深喜其說，乃傾囊燭下，籌其縑素中品之物，量而與之。客曰：「快哉，無所恨也！」乃留囊首而去，期以卻回。
    及期不至，五鼓絕聲，東曦既駕，沓無蹤跡。張慮以囊首彰露，且非己為，客既不來，計將安出？」遣家人將欲埋之，開囊出之，乃豕首遍也。因方悟之而歎曰：「虛其名，無其實，而見欺之若是，可不戒歟！」豪俠之氣自此而喪矣。
    