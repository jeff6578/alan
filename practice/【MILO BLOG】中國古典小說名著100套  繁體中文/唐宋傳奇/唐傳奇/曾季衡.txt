
    曾季衡
    裴鉶
    大和四年春，鹽州防禦使曾孝安有孫曰季衡，居使宅西偏院，室屋壯麗，而季衡獨處之。有僕夫告曰：「昔王使君女暴終於此，乃國色也；晝日，其魂或見於此，郎君慎之！」季衡少年好色，願睹其靈異，終不以人鬼為間。
    頻炷名香，頗疏凡俗，步游閒處，恍然凝思。一日晡時，有雙鬟前揖曰：「王家小娘子遣某傳達厚意，欲面拜郎君。」言訖，瞥然而沒。俄頃，有異香襲衣，季衡乃束帶伺之；見向雙鬟引一女而至，乃神仙中人也。季衡揖之，問其姓氏。曰：「某姓王氏，字麗真。父今為重鎮，昔侍從大人牧此城，據此室，無何物故，感君思深沓冥，情激幽壤，所以不間存歿，頗思神會。其來久矣，但非吉日良時；今方契願，幸垂留意。」季衡留之款會，移時乃去，握季衡手曰：「翌日此時再會，慎勿洩之於人。」遂與侍婢俱去，自此每及晡一至，近六十餘日，季衡不疑。因與大父麾下將校說及艷麗，誤言之，將校驚懼，欲實其事，曰：「郎君將及此時，願一扣壁，某當與二三輩潛窺焉。」季衡亦終不能扣壁。
    是日，女郎一見季衡，容色慘但，語聲嘶咽，握季衡手曰：「何為負約而洩於人，自此不可更接歡笑矣！」季衡慚悔，無詞以應。女曰：「殆非君之過，亦冥數盡耳！」乃留詩曰：「五原分袂真胡越，燕拆鶯離芳草竭。年少煙花處處春，北邙空恨清秋月。」季衡不能詩，恥無以酬，乃強為一篇曰：「莎草青青雁欲歸，玉腮珠淚灑臨歧，雲鬟飄去香風盡，愁見鶯啼紅樹枝。」女遂於襦帶解蹙金結花合子，又抽翠玉雙鳳翹一隻，贈季衡曰：「望異日睹物思人，無以幽冥為隔。」季衡搜書篋中，得小金樓花如意，酬之，季衡曰：「此物雖非珍異，但貴其名如意，願長在五手操持耳。」又曰：「此別何時更會？」女曰：「非一甲子，無相見期。」言訖，嗚咽而沒。季衡自此寢寐求思，形體贏瘵。故舊丈人王回，推其方術，療以藥石，數月方愈。乃詢五原紉針婦人，曰：「王使君之愛女，不疾而終於此院，今已歸葬北邙山，或陰晦而魂遊於此，人多見之。」則女詩云「北邙空恨清秋月」也。
    