
    華州參軍
    溫庭筠
    華州柳參軍，名族之子，寡慾早孤，無兄弟。罷官，於長安閒遊。上巳日，於曲江見一車子，飾以金碧。從一青衣，殊亦俊雅。已而翠簾徐褰，見摻手如玉，指畫青衣令摘芙蓿女之容色絕代，斜睨柳生良久。生鞭馬從之，即見車入永崇裡。柳生訪知其姓崔氏，女亦有母。青衣字輕紅。柳生不甚貧，多方賂輕紅，竟不之受。他日，崔氏女病，其舅執金吾王，因候其妹，且告之，請為子納焉。崔氏不樂。其母不敢違兄之命。女曰：「願嫁得前時柳生足矣！必不允，以某與外兄，終恐不生全。」其母念女之深，乃命輕紅於薦福寺僧道省院，達意柳生。生悅輕紅而挑之，輕紅大怒曰：「君性正粗！奈何小娘子如此待於君，某一微賤，便忘前好，欲保歲寒，其可得乎？某且以足下事白小娘子！」柳生再拜謝不敏-。始曰："夫人惜小娘子情切，今小娘子不樂適王家，夫人是以偷成婚約，君可三兩日就禮事。"柳生極喜，自備數百千財禮，期日結婚。後五日，柳挈妻與輕紅於金城裡居。及旬月，金吾到永崇，其母王氏泣云："吾夫亡，子女孤露-，被侄不待禮會，強竊女去矣。兄豈無教訓之道？"金吾大怒，歸答其子數十，密令捕訪，彌年無獲。
    無何，王氏殂，柳生挈妻與輕紅自金城裡赴喪。金吾之子既見，遂告父。父擒柳生。生云：「某於外姑名王氏處納采娶妻，非越禮私誘也，家人大小皆熟知之。」王氏既歿，無所明，遂訟於官。公斷王家先下財禮，合歸於王。金吾子常悅慕表妹，亦不怨前橫也。經數年，輕紅竟潔己處焉。金吾又亡，移其宅於崇義裡。崔氏不樂事外兄，乃使輕紅訪柳生所在。時柳生尚居金城裡，崔氏又使輕紅與柳生為期；兼賚看圃豎，令積糞堆，與宅垣齊。崔氏女遂與輕紅躡之，同詣柳生。柳生驚喜，又不出城，只遷群賢裡。後本夫終尋崔氏女，知群賢裡住，復興訟奪之。王生情深，崔氏萬途求免，托以體孕，又不責而納焉。柳生長流江陵。二年，崔氏與輕紅相繼而歿，王生送喪，哀慟之禮至矣。輕紅亦葬於崔氏墳側。柳生江陵閒居，春二月，繁花滿庭，追念崔氏，凝想形影，且不知存亡。
    忽聞叩門甚急，俄見輕紅抱妝奩而進，乃曰：「小娘子且至！」聞似車馬之聲，比崔氏入門，更無他見。柳生與崔氏敘契闊，悲歡之甚。問其由，則曰：「某已與王生訣，自此可以同穴矣。人生意專，必果夙願。」因言曰：「某少習樂，箜篌中頗有功。」柳生即時置箜篌，調弄絕妙。二年間，可謂盡平生矣。無何，王生舊使蒼頭過柳生之門，忽見輕紅，驚不知其所以，又疑人有相似者，未敢遽言。問閭裡，又言是流人柳參軍，彌怪，更伺之。輕紅知是王生家人，亦具言於柳生，生匿之。蒼頭卻還城，具以其事言子王生。王生聞之，命駕千里而來。既至柳生門，於隙窺之，正見柳生坦腹於臨軒榻上，崔氏女新妝，輕紅捧鏡於其側。崔氏勻鉛黃未竟，王生門外極叫，輕紅鏡墜地，有聲如磬。崔氏與王生無憾，遂入。柳生驚，亦待如賓禮。俄又失崔氏所在。柳生與王生具言前事，二人相看不喻，大異之。相與造長安，發崔氏所葬驗之，即江陵所施鉛黃如新，衣服肌肉，且無損敗。輕紅亦然。柳與王相誓，卻葬之。二人入終南山訪道，遂不返焉。
    