
    竇乂
    溫庭筠
    扶風竇乂，年十三，諸姑累朝國戚，其伯檢校工部尚書交，閒廄使、宮苑使，於嘉會坊有廟院。乂親與張敬立任安州長史，得替歸城。安州土出絲履，敬立繼十數輛散甥侄，競取之。唯乂獨不齲俄而所餘之一輛，又稍大，諸甥侄之剩者。乂再拜而受之。敬立問其故，乂不對，殊不知殖貨有端木之遠志。遂於市鬻之，得錢半千，密貯之。潛於鍛爐作二枝小鍤，利其刃。
    五月初，長安盛飛榆莢，乂掃聚得斛余。遂往詣伯所，借廟院習業。伯父從之。乂夜則潛寄褒義寺法安上人院止，晝則往廟中。以二鍤開隙地，廣五寸，深五寸，密佈四千餘條，皆長二十餘步，汲水漬之，布榆莢於其中。尋遇夏雨，盡皆滋長。比及秋，森然已及尺餘，千萬餘株矣。及明年，榆栽已長三尺餘，乂遂持斧代其並者，相去各三寸。又選者條枝稠直者，悉留之。所間下者，二尺作圍束之，得百餘束。遇秋陰霖，每束鬻值十餘錢。
    又明年，汲水於舊偷溝中。至秋，榆已有大者如雞卵。更選其稠直者，以斧去之，又得二百餘束，此時鬻利數倍矣。後五年，遂取大者作屋椽，僅千餘莖，鬻之，得三四萬餘錢。其端大之材，在廟院者；不啻千餘，皆堪作車乘之用。此時生涯，已有百餘。自此市帛，布裘百結，日歉食而已。遂買蜀青麻布，百錢個疋，四尺而裁之，僱人作小袋子。又買內鄉新麻鞋數百輛，不離廟中。長安諸坊小兒及金吾家小兒等，日給餅三枚，錢十五丈，付與袋子一口。至冬，拾槐子實其內，納焉。月餘，槐子已積兩車矣。又令小兒拾破麻鞋，每三輛，以新麻鞋一輛換之。遠近知之，送破麻鞋者雲集。數日，獲千餘輛。然後鬻榆材中車輪者，此時又得百餘千。雇日傭人，於崇賢西門水澗，從水洗其破麻鞋，曝干，貯廟院中。又坊門外買諸堆棄碎瓦子，令功人於流水澗洗其泥滓，車載積於廟中。然後置石嘴難五具，剉碓三具，西市買油靛數石，雇庖人執爨。廣召日傭人，令剉其破麻鞋，粉其碎瓦，以疏布篩之，合槐子油靛，令役人日夜加功爛搗，候相乳入，悉看堪為挺，從臼中熟出，命工人井手團握。例長三尺已下，圓徑三寸，垛之得萬餘條，號為法燭。
    建中初，六月，京城大雨，尺燼重桂，巷無車輪。義乃取此法燭鬻之，每條百文，將燃炊爨，與薪功倍。又獲無窮之利。先是西市秤行之南，有十餘畝坳下潛汙之地，目曰小海池，為旗亭之內，眾穢聽聚。又遂求買之。其主不測，又酬錢三萬。既獲之，於其中立標，懸幡子。繞池設六七鋪，製造煎餅及棚子。召小兒擲瓦礫，擊其幡標，中者以煎餅糰子啖。不逾月，兩街小兒竟往，計萬萬，所擲瓦已滿池矣。遂經度，造店二十間，當其要害，日收利數千，甚獲其要。店今存焉，號為竇家店。又嘗有胡人米亮，因饑寒，乂見輒與錢帛，凡七年，不之間。異日，乂見亮，哀其饑寒，又與錢五千文。亮因感激而謂人曰：「亮終有所報大郎。」乂方閒居，無何亮且至，謂乂曰：「崇賢裡有小宅出賣，直二百千文，大郎速買之。」又西市櫃坊，鎖錢盈餘，即依直出錢市之。書契日，亮與乂曰：「亮攻於覽玉，嘗見宅內有異石，人罕知之，是搗衣砧，真于闐玉，大郎且立致富矣。」乂未之信。亮曰：「延壽坊召玉工觀之。」玉工大驚曰：「此奇貨也！攻之當得腰帶銙二十副，每副百錢，三千貫文。」遂令琢成，果得數百於價。又得合子執帶頭尾諸色雜類，鬻之，又計獲錢數十萬貫。其宅井元契，乂遂與米亮，使居之以酬焉：又李晟太尉宅前，有一小宅，相傳凶甚，直二百十千，乂買之。築園打牆，拆其瓦木，各垛一處，就耕之。太尉宅中，傍其地有小樓，常下瞰焉。晟欲並之為擊球之所。他日乃使人問乂，欲買之。乂確然不納，云：「某自有所要。」候晨休沐日，遂具宅契書，請見晟。語晟曰：「某本置此宅，欲與殺戚居之，恐俯逼太尉甲第，貧賤之人，固難安矣。某所見此地寬閒，其中可以為戲馬。今獻元契，伏惟俯賜照納。」晟大悅，私謂乂：「不要某微力乎」乂曰：「無敢望，猶恐後有緩急，再來投告令公。」晟益知重。乂遂搬移瓦木，平治其地如砥，獻晟。晟戲馬，荷乂之所惠。乂乃干兩市選大商產巨萬者，得五六人，遂問之：「君豈不有子弟嬰諸道及在京職事否？」賈客金語乂曰：「大郎忽與某等致得子弟庇身之地，某等共率草粟之直二萬貫文。」乂因懷諸賈客子弟名謁晟，皆認為親故。最忻然覽之，各置諸道膏腴之地重職。乂又獲錢數萬。
    崇賢裡有中郎將曹遂興，堂下生一大樹。遂興每患其經年枝葉，有礙庭宇，伐之又恐損堂室。乂因訪遂興，指其樹曰：「中郎何下去之？」遂興答曰：「誠有礙耳，因慮根深本固，恐損所居室字。」乂遂請買之：「仍與中郎除之，不令有損，當令樹自失。」中郎大喜。乃出錢五千文，以納中郎。與斧所匠人議伐其樹，自梢及根，令各長二尺餘斷之，厚與其直。因選就眾材，及陸博局數百，鬻於本行，又計利百餘倍。其精幹率是類也。後乂年老無子，分其見在財等，與諸熟識親友。至其餘千產業，街西諸大市各千餘貫，與常住法安上人經管，不揀日時，供擬其錢，亦不計利。乂卒時，年八旬餘，京城和會裡有邸，弟侄宗親居焉。諸孫尚在。
    