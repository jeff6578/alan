
    李睍
    牛肅
    唐殿中侍御史李逢年，自左遷後，稍進漢州雒縣令。逢年有吏才，蜀之採訪使，常委以推按焉。逢年妻，中丞鄭昉之女也，情志不台，去之。及在蜀城，謂益府戶曹李睍曰：「逢年家無內主，蕩落難堪，兒女長成，理須婚娶。弟既相狎，幸為逢年求一妻焉。此都官寮女之與妹，縱再醮者，亦可論之，幸留意焉。」睍曰：「諾。」復又訪之於睍。睍，率略人也，乃造逢年曰：「兵曹李札，甚名家也。札妹甚美，聞於蜀城，曾適元民莫，夫尋卒，資裝亦厚，從婢且二十人，兄能娶之乎？」逢年許之，令睍報李札。札自造逢年謝。明日，請至宅。其夜，逢年喜，寢未曙而興。嚴飾畢，顧步階除，而獨言曰：「李札之妹，門地若斯；雖曾適人，年幼且美；家又富貴，何幸如之。」言再三，忽驚歎曰：「李睍過矣，又誤於人！今所論親，為復何姓？怪哉！」因策馬到府庭。李睍進曰：「兄今日過札妹乎？」逢年不應。睍曰：「事變矣？」逢年曰：「君思札妹乎，為復何姓？」睍驚而退，遇李札。札曰：「侍御今日見過乎？已為地矣。」睍曰：「吾大誤耳，但知求好婿，都不思其姓氏！」札大驚，惋恨之。
    