
    李謨
    佚名
    暮，開元中吹笛為第一部，近代無比。有故，自教坊請假至越州-，公私更宴，以觀其妙。時州客舉進士者十人，皆有資業，乃醵二千文同會鏡湖，欲邀李生湖上吹之、想其風韻，尤敬人神。以費多人少，遂相約各召一客。會中有一人，以日晚方記得，不遑他請；其鄰居獨孤生者，年老，久處田野，人事不知，茅屋數間，嘗呼為"獨孤丈"，至是遂以應命。
    到會所，澄波萬頃，景物皆奇。李生拂笛，漸移舟於湖心。時輕雲蒙籠，微風拂浪，波瀾陡起。李生捧笛，其聲如發之後，昏曀齊開，水木森然，彷彿如有鬼神之來。坐客皆更讚詠之，以為鈞天之樂不如也。獨孤生乃無一言。會者皆怒。李生以為輕己，意甚忿之。良久，又靜思作一曲，更加妙絕，無不賞駭。獨孤生又無言。鄰居召至者甚慚悔，白於眾曰：「獨孤村落幽處，城郭稀至，音樂之類，率所不通。」會客同誚責之；獨孤生不答，但微笑而已。
    李生曰：「公如是，是輕薄，為復是好手？」獨孤生乃徐曰：「公安知僕不會也？」坐客皆為李生改容謝之。獨孤曰：「公試吹《涼州》。」至曲終，獨孤生曰：「公亦甚能妙；然聲調雜夷樂，得無有龜茲之侶乎？」李生大駭，起拜曰：「丈人神絕！某亦不自知，本師實龜茲人也。」又曰：「第十三疊誤入《水調》，足下知之乎？」李生曰：「某頑蒙，實不覺。」獨孤生乃取吹之。李生更有一笛，拂拭以進。獨孤視之曰：「此都不堪取，執者粗通耳。」乃換之，曰：「此至人破，必裂，得無吝惜否？」李生曰：「不敢。」遂吹。聲發入雲，四座震慄；李生蹙踖不敢動。至第十三疊，揭示謬誤之處，敬伏將拜。及入破，笛遂敗裂，不復終曲。李生再拜，眾皆帖息，乃散。明日，李生並會客皆往候之，至則唯茅舍尚存，獨孤生不見矣。越人知者皆訪之，竟不知其所去。
    