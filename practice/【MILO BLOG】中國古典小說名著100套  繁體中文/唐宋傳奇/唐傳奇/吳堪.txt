
    吳堪
    皇甫氏
    常州義興縣，有鰥夫吳堪，少孤，無兄弟。為縣吏。性恭順。其家臨荊溪，常於門前，以物遮護溪水，不曾穢污。每縣歸，則臨水看玩，敬而愛之。
    積數年，忽於水濱得一白螺，遂拾歸，以水養。自縣歸，見家中飲食已備，乃食之。如是十餘日。然堪為鄰母憐其寡獨，故為之執炊，乃卑謝鄰母。母曰：「何必辭？君近得佳麗修事，何謝老身？」堪曰：「無。」因問其母。母曰：「子每入縣後，便見一女子，可十七、八，容貌端麗，衣服輕艷；具饌訖，即卻入房。」堪意疑白螺所為，乃密言於母曰：「堪明日當稱入縣，請於母家自隙窺之，可乎？」母曰：「可。」明旦詐出，乃見女自堪房出，入廚理炊。堪自門而入，其女遂歸房不得。堪拜之。女曰：「天知君敬護泉源，力勤小職，哀君鰥獨，敕余以奉媲。幸君垂悉，無致疑阻。」堪敬而謝之，自此彌將敬洽。
    閭裡傳之，頗增駭異。時縣宰豪士，聞堪美妻，因欲圖之。堪為吏恭謹，不犯笞責。宰謂堪曰：「君熟於吏能久矣。今要蝦蟆毛及鬼臂二物，晚衙-須納；不應此物，罪責非輕！"堪唯而走出。度人間無此物，求不可得。顏色慘沮，歸述於妻，乃曰："吾今夕殞矣！"妻笑曰："君憂余物，不敢聞命；二物之求，妾能致矣。"堪聞言，憂色稍解。妻曰："辭出取之。"少頃而到。堪得以納令。令視二物，微笑曰："且出。"然終欲害之。後一日，又召堪曰："我要蝸斗一枚，君宜速覓此；若不致，禍在君矣！"堪承命奔歸，又以告妻。妻曰："吾家有之，取不難也。"乃為取之。良久，牽一獸至，大如犬，狀亦類之。曰："此蝸斗也。"堪曰："何能？"妻曰："能食火，奇獸也。君速送。"堪將此獸上宰。宰見之，怒曰："吾索蝸鬥，此乃犬也！"又曰："必何所能？"曰："食火。其糞火。"宰遂索炭燒之，遣食；食訖，糞之於地，皆火也。宰怒曰："用此物奚為！"令除火掃糞。
    方欲害堪，吏以物及糞，應手洞然-，火飆暴起，焚爇牆宇，煙焰四合，彌亙城門，宰身及一家，皆為煨燼。乃失吳堪及妻。其縣遂遷於西數步，今之城是也。
    