　　吉頊
　　張鷟 
　　周明堂尉吉頊，夜與監察御史王助同宿。王助以親故，為說綦連耀男大覺、小覺，雲應兩角麒麟也；耀字光翟，言光宅天下也。頊明日錄狀付來俊臣，敕差河內王懿宗，推誅王助等四十一人，皆破家。後俊臣犯事，司刑斷死。進狀，三日不出，朝野怪之。上入苑，吉頊攏馬。上問：「在外有何事意？」頊奏曰：「臣幸預控鶴！」，為陛下耳目，在外唯怪來俊臣狀不出。」上曰：「俊臣干國有功，朕思之耳。」頊奏曰：「於安遠告虺貞反，其事並驗。今貞為成州司馬。俊臣聚結不逞，誣遣賢良，贓賄如山，冤魂滿路，國之賊也，何足借哉！」上令狀出，誅俊臣於西市。敕追於安遠還，除尚食奉御，頊有力焉。除頊中丞，賜緋。頊理綦連耀事，以為己功，授天官侍郎平章事！」。與河內王競，出為溫州司馬，卒。 