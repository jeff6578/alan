
    文蕭
    裴鉶
    大和末歲，有書生文蕭者，海內無家，因萍梗抵鍾陵郡。生性柔而洽道，貌清而出塵，與紫極宮道士柳棲乾善，遂止其宮，三四年矣，鍾陵有西山，山有游帷觀，即許仙君遜上升地也。每歲至中秋上升日，吳、越、楚、蜀人，不遠千里而攜摯名香、珍果、繪繡、金錢，設齋醮，求福祐時鐘陵人萬數，車馬喧闐，士女櫛比，數十里苦瘝闠其間有豪傑，多以金召名姝善謳者，夜與丈夫閒立，握臂連踏而唱，其調清，其詞艷，惟對答敏捷者勝。時文蕭亦往觀焉，睹一姝，幽蘭自芳，美玉不艷，雲孤碧落，月淡寒空。聆其詞理，脫塵出俗，意諧物外。其詞曰：「若能相伴陟仙壇，應得文蕭駕綵鸞，自有繡襦並甲帳，瓊台不怕雪霜寒。」生久味之，曰：「吾姓名其兆乎？此必神仙之儔侶也。」竟植足下去。姝亦盼生。
    久之，歌罷，秉燭穿大松徑將盡，陟山捫石，冒險而去。生亦潛躡其蹤。燭將盡，有仙童數輩，持松炬而導之。生因失聲，姝乃覺，回首而潔：「莫非文蕭耶？」生曰：「然。」妹曰：「吾與子數未合而情之忘，乃得如是也。」遂相引至絕頂坦然之地，侍衛甚嚴，有几案帷幄，金爐國香，與生坐定，有二仙娥各持簿書，請姝詳斷，其間多江湖沉溺之事。
    某日，風波誤殺孩稚。姝怒曰：「豈容易而誤耶？」仙娥持書既去，忽天地黯晦，風雷震怒，擺裂帳帷，傾覆香幾。生恐懼不敢傍視。姝倉皇披衣秉簡，叩齒肅容，伏地待罪。俄而風雨帖息，星宿陳布，有仙童自天而降，持天判，宣曰：「吳綵鸞以私慾而洩天機，謫為民妻一紀。」姝遂號泣，與生攜手下山而歸鍾陵。生方知姝姓名，因詰曰：「夫人之失，可得聞乎？」姝曰：「我父吳仙君猛，豫章人也。《晉書》有傳。常持孝行，濟人利物，立正祛邪。今為仙君，名標洞府。吾亦為仙，主陰籍，僅六百年矣。睹色界而興心，俄遭其謫，然子亦因吾可出世矣。」生素窮寒，不能自贍。姝曰：「君但具紙，吾寫孫愐《唐韻》。」日一部，運筆如飛，每鬻獲五緡。緡將盡，又為之。如此僅十載，至會昌二年，稍為人知，遂與文生潛奔新吳縣越王山側百姓郡舉村中，夫妻共訓童子數十人。主人相知甚厚，欲稔。姝因題筆作詩曰：「一斑與兩斑，引入越王山。世數今逃盡，煙蘿得再還。蕭聲宜露滴，鶴翅向雲間。一粒仙人藥，服之能駐顏。」是夜，風雷驟至，聞二虎咆哮於院外。及明，失二人所在。凌晨，有樵者在越山，見二人各跨一虎，行步如飛，陟峰巒而去。郡生聞之驚駭，於案上見玉合子，開之，有神丹一粒，敬而吞之，卻皓首而返童顏。後竟不復見二人。今鍾陵人多有吳氏所寫《唐韻》在焉。
    