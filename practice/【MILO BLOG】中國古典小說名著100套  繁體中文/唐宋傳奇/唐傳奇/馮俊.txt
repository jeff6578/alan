
    馮俊
    佚名
    唐貞元初，廣陵人馮俊，以傭工資生。多力而愚直，故易售。常遇一道士，於市買藥，置一翼，重百餘斤，募能獨負者，當倍酬其直。俊乃請行。
    至六合，約酬一千文，至彼取資。俊乃歸告其妻，而後從之。道士云：「從我行，不必直至六合。今欲從水路往彼，得舟且隨我舟行，亦不減汝直。」俊從之。遂入小舟，與俊並道士共載。出江口數里，道士曰：「無風，上水不可至，吾施小術。」令二人皆伏舟中，道士獨在船上，引帆持楫。二人在舟中，聞風浪聲，度其船如在空中，懼不敢動。數食頃，遂令開船，召出，至一處，平湖渺然，前對山嶺重疊。舟人久之方悟，乃是南湖廬山下星子灣也。道士上岸，令俊負藥。船人即付船價，舟人敬懼不受，道士曰：「知汝是潯陽人，要當時至，以此便相假，豈為辭耶？」舟人遂拜受之而去，實江州人也，遂引俊負藥，於亂石間行五六里，將至山下，有一大石方數丈。道士以小石扣之數十下，大石分為二，有一童出於石間，喜曰：「尊師歸也！」
    道士遂引俊入石穴。初甚峻，下十丈餘，旁行漸寬平。入數十步，其中洞明，有大石堂。道士數十，弈棋戲笑。見道士，皆曰：「何晚也？」敕俊捨藥，命左右速遣來人歸。前道士命左右曰：「擔人甚饑，與之飯食。」遂於瓷甌盛胡麻飯-與之食。又與一碗漿，甘滑如乳，不知何物也。道士遂送俊出，謂曰："勞汝遠來，少有遺汝。"授與錢一千文，令繫腰下。"至家，解觀之，自當有異耳。"又問："家有幾口？"云："妻兒五口。"授以丹藥可百餘粒，曰："日食一粒，可百日不食。"俊辭曰："此歸路遠，何由可知。"道士曰："與汝圖之。"遂引行亂石間，見一石臥如虎狀，令俊騎上。以物蒙石頭，俊執其末，如執轡焉。誠令閉目，候足著地即開。俊如言騎石，道士以鞭鞭石，都覺此石舉在空中而飛。時已向晚，如炊久-，覺足躡地，開目，已在廣陵郭門矣。人家方始舉燭，比至捨，妻兒猶驚其速。遂解腰下，皆金錢也。自此不復為人傭工，廣置田園，為富民焉。裡人皆疑為盜也。後他處有盜發，裡人意俊同之，遂縶以詣府。時節使杜公亞，重藥術，好奇說，聞俊言，遂命取其金丹。丹至亞手，如墜地焉而失之。兼言郭外所乘之石猶在，遂捨之。亞由是精意於道，頗好燒煉，竟無所成。俊後壽終，子孫至富焉。
    