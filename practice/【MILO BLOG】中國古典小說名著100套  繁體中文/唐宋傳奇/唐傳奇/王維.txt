
    王維
    薛用弱
    王維右丞，年未弱冠，文章得名。性嫻音律，妙能琵琶，遊歷諸貴之間，尤為岐王之所眷重。時進士張九皋，聲稱籍甚。客有出入於公主之門者，為其致公主邑司牒京兆試官，令以九皋為解頭。維方將應舉，具其事言於岐王，仍求庇借。岐王曰：「貴主之強，不可力爭，吾為子畫焉。子之舊詩清越者，可錄十篇。琵琶之新聲怨切者，可度一曲。後五日當詣此。」維即依命，如期而至。岐王謂曰：「子以文士，請謁貴主，何門可見哉？子能如吾之教乎？」維曰：「謹奉命。」岐王則出錦繡衣服，鮮華奇異，遣維衣之，仍令繼琵琶，同至公主之第。岐王入曰：「承貴主出內，故攜酒樂奉宴。」即令張筵。諸伶旅進。維妙年潔白，風姿都美，立於前行。公主顧之，謂岐王曰：「斯何人哉？」答曰：「知音者也。」即令獨奏新曲，聲調哀切，滿座動容。公主自詢曰：「此曲何名？」維起曰：「號《郁輪袍》。」公主大奇之。岐王曰：「此生非止音律，至於詞學，無出其右。」公主尤異之，則曰：「子有所為文乎？」維即出獻懷中詩卷。公主覽讀驚駭，曰：「皆我素所誦習者。常謂古人佳作，乃子之為乎？」因令更衣，升之客右。維風流蘊藉，語言諧戲，大為請貴之所欽矚。岐王因曰：「若使京兆今年得此生為解頭，誠為國華矣。」公主乃曰：「何不遣其應舉？」岐王曰：「此生不得首薦，義不就試。然已承貴主論托張九皋矣。」公主笑曰：「何預兒事，本為他人所托。」顧謂維曰：「子誠取解，當為子力。」維起謙謝。公主則召試官至第，遣宮婢傳教。維遂作解頭，而一舉登第矣。及為太樂丞，為伶人舞《黃師子》，坐出官。《黃師子》者，非一人不舞也。天寶末，祿山初陷西京。維及鄭虔、張通等皆處賊庭。洎克復，俱囚於宣陽裡楊國忠舊宅。崔圓因召於私第，令畫數壁。當時以圓勳貴無二，望其救解，故運思精巧，頗絕其藝。後由此事，皆從寬典；至於貶黜，亦獲善地。今崇義裡寶丞相易直私第，即圓舊宅也，畫尚在焉。維累為給事中，祿山授以偽官。及賊平，兄縉為北都副留守請以己官爵贖之。由是免死。累為尚書右丞。於藍田置別業，留心釋典焉。
    