
    僧俠
    段成式
    唐建中初，士人韋生，移家汝州。中路逢一僧，因與連鐮，言論頗洽。
    日將夕，僧指路歧曰：「此數里是貧道蘭若，郎君能垂顧乎？」士人許之，因令家口先行。僧即處分從者；供帳具食。行十餘里不至，韋生問之，即指一處林煙曰：「此是矣。」及至，又前進。日已昏夜，韋生疑之。素善彈，乃密於靴中取張卸彈，懷銅丸十餘，方責僧曰：「弟子有程期，適偶貪上人清論，勉副相邀。今已行二十里，不至，何也？」僧但言且行。是僧前行百餘步，韋生知其盜也，乃彈之，正中其腦。僧初若不覺，凡五發中之。僧始捫中處，徐曰：「郎君莫惡作劇。」韋駭之，無可奈何，亦不復彈。良久，至一莊墅，數十人列火炬出迎。僧延韋生坐一廳中，笑曰：「郎君勿憂。」因問左右：「夫人下處如法無？」復曰：「郎君且自慰安之，即就此也。」
    韋生見妻女別在一處，供帳甚盛，相顧涕泣。即就僧-，僧前執韋生手曰："貧道盜也，本無好意，不知郎君藝若此，非貧道亦不支也。今日固已無他，幸不疑耳。適來貧道所中郎君彈悉在。"乃舉手搦懷腦後，五丸墜焉。有頃布筵，具蒸犢，犢上劄-刀子十餘，以齏餅環之。揖韋生就座，復曰："貧道有義弟數人，欲令謁見。"言已，朱衣巨帶者五六輩，列於階下。僧叱曰："拜郎君！汝等向遇郎君，則成齏粉矣！"食畢，僧曰："貧道久為此業，今向遲暮，欲改前非。不幸有一子，技過老僧，欲請郎君為老僧斷之。"乃呼飛飛出參郎君。飛飛年才十六七，碧衣長袖，皮肉如脂。僧曰："向後堂侍郎君。"僧乃授韋一劍，及五丸，且曰："乞郎君盡藝殺之，無為老僧累也。"引韋入一堂中，乃反鎖之。堂中四隅，明燈而俟。飛飛當堂執一短鞭，韋引彈，意必中。丸已敲落，不覺躍在樑上，循壁虛躡，捷若猱玃彈丸盡，不復中。韋乃運劍逐之，飛飛倏忽逗閃，去韋身不尺。韋斷其鞭數節，竟不能傷，僧久乃開門，問韋："與老僧除得害乎？"韋具言之。僧悵然，顧飛飛曰："郎君證成汝為賊也，知復如何！"僧終夜與韋論劍，及弧矢之事。天將曉，僧送韋路口，贈絹百疋，垂泣而別。
    