
    三夢記
    白行簡
    人之夢，異於常者有之：或彼夢有所往而此遇之者；或此有所為而彼夢之者；或兩相通夢者。天後時，劉幽求為朝邑丞。嘗奉使，夜歸。未及家十餘里，適有佛堂院，路出其側。聞寺中歌笑歡洽。寺垣短缺，盡得睹其中。劉俯身窺之，見十數人，兒女雜坐，羅列盤饌，環繞之而共食。見其妻在坐中語笑。劉初愕然，不測其故久之。且思其不當至此，復不能捨之。又熟視容止言笑，無異。將就察之，寺門閉不得入。劉擲瓦擊之，中其罍洗，破迸走散，因忽不見。劉逾垣直入，與從者同視，殿序皆無人，寺扃如故，劉訝益甚，遂馳歸。比至其家，妻方寢。聞劉至，乃敘寒暄訖，妻笑曰：「向夢中與數十人游一寺，皆不相識，會食於殿庭。有人自外以瓦礫投之，杯盤狼籍，因而遂覺。」劉亦具陳其見。蓋所謂彼夢有所往而此遇之也。
    元和四年，河南元微之為監察御史，奉使劍外。去逾旬，予與仲兄樂天，隴西李杓直同游曲江。詣慈恩佛捨，遍歷僧院，淹留移時。日已晚，同詣杓直修行裡第，命酒對酬，甚歡暢。兄停杯久之，曰：「微之當達梁矣。」命題一篇於屋壁。其詞曰：「春來無計破春愁，醉折花枝作酒籌。忽憶故人天際去，計程今日到梁州。」實二十一日也。十許日，會梁州使適至，獲微之書一函，後寄《紀夢詩》一篇，其詞曰：「夢君兄弟曲江頭，也入慈恩院裡游。屬吏喚人排馬去，覺來身在古梁州。」日月與游寺題詩日月率同，蓋所謂此有所為而彼夢之者矣。
    貞元中扶風竇質與京兆韋旬同自毫入秦，宿潼關逆旅—。竇夢至華岳祠，見一女巫，黑而長。青裙素襦，迎路拜揖，請為之祝神。竇不獲已，遂聽之。問其姓，自稱趙氏。及覺，具告於韋。明日，至祠下，有巫迎客，容質妝服，皆所夢也。顧謂韋曰：「夢有征也。」乃命從者視囊中，得錢二鐶—，與之。巫撫拿大笑，謂同輩曰：「如所夢矣！」韋驚問之，對曰：「昨夢二人從東來，一髯而短者祝醑—，獲錢二鐶焉。及旦，乃遍述於同輩。今則驗矣。」竇因問巫之姓氏。同輩曰：「趙氏。」自始及末，若合符契。蓋所謂兩相通夢者矣。
    行簡曰：《春秋》及子史—，言夢者多，然未有載此三夢者也。世人之夢亦眾矣，亦未有此三夢。豈偶然也，抑亦必前定也？予不能知。今備記其事，以存錄焉。
    