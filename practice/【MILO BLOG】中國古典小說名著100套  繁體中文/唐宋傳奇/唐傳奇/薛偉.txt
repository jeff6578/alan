
    薛偉
    李復言
    薛偉者，乾元駕元年任蜀州青城縣主簿-，與丞鄒滂、尉雷濟、裴寮同時。
    其秋，偉病七日，忽奄然若往者，連呼不應，而心頭微暖，家人不忍即斂，環而伺之。經二十日，忽長吁起坐，謂其人曰：「吾不知人間幾日矣？」曰：「二十日矣。」「與我覷群官，方食膾-否？言吾已蘇矣，甚有奇事，請諸公罷箸來聽也。"僕人走視群官，實欲食膾，遂以告。皆停餐而來。偉曰：「諸公敕司戶僕張弼求魚乎？」曰：「然。」又問弼曰：「漁人趙干藏巨鯉，以小者應命。汝干葦間得藏者，攜之而來。方入縣也，司戶吏坐門東，糾曹吏坐門西，方弈棋。入及階，鄒雷方博，裴啖一桃實。弼言干之藏巨魚也，裴五令鞭之，既付食工王士良者喜而殺乎？」遞相問，誠然。眾曰：「子何以知之？」曰：「向殺之鯉，我也。」眾駭曰：「願聞其說曰：「吾初疾困，為熱所逼，殆不可堪。忽悶，忘其疾，惡熱求涼，策杖而去，不知其夢也，既出郭，其心欣欣然，若籠鳥檻獸之得逸，莫我知也。漸入山，山行益悶，遂下游於江畔。見江潭深淨，秋色可愛；輕漣不動，鏡涵遠虛。忽有思治意。遂脫衣於岸，跳身便入。自幼狎水，成人已來，絕不復戲，遇此縱適，實契宿心。且曰：「人浮不如魚快也，安得攝魚-而健游乎？"旁有一魚："顧足下不願耳；正授亦易，何況求攝。當為足下圖之。"決然而去。未頃，有魚頭人長數尺，騎鯢來導，從數十魚，宣河伯詔曰："城居水游，浮沉異道，苟非其好，則昧通波。薛主簿意尚浮深，跡思閒曠；樂浩汗之域，放懷清江；厭崿之情，投簪幻世。暫從鱗化，非遽成身。可權充東潭赤鯉。嗚呼！恃長波而傾舟，得罪於晦；昧纖鉤而貪餌，見傷於明。無或失身，以羞其黨，爾其勉之。"聽而自顧，即已魚服矣。於是，放身而游，意往斯到。波上潭底，莫不從容，三江五湖，騰躍將遍。然配留東潭，每暮必復。
    俄而，饑甚，求食不得，循舟而行，忽見趙干垂釣，其餌芳香，心亦知戒，不覺近口。曰：「我人也，暫時為魚，不能求食，乃吞其鉤乎？」捨之而去。有頃，饑益甚。恩曰：「我是官人，戲而魚服。縱吞其鉤，趙干豈殺我？固當送我歸縣耳。」遂吞之。
    趙干收綸以出。干手之將及也，偉連呼之。幹不聽，而以繩貫我腮，及繫於葦間。既而，張弼來曰：「裴少府買魚，須大者。」干曰：「未得大魚，有小者十餘斤。」弼曰：「奉命取大魚，安用小者。」乃自於葦間尋得偉而提之。又謂弼曰：「我是汝縣主簿，化形為魚游江，何得不拜我？」弼不聽，提之而行，罵亦不已，弼終不顧。入縣門，見縣吏坐者弈棋，皆大聲呼之，略無應者。唯笑曰：「可畏魚直三四斤余。」既而入階，鄒雷方博，裴啖桃實，皆喜魚大。促命付廚。弼言干之藏巨魚，以小者應命。裴怒鞭之。
    我叫諸公曰：「我是汝同官，而今見殺，竟不相捨，促殺之，仁乎哉？」大叫而泣。三君不顧，而付膾手。王士良者，方礪刃，喜而投我於几上。我又叫曰：「王士良，汝是我之常使膾手也，因何殺我？何不執我，白於官人？』士良若不聞者。按吾頸於砧上而斬之。彼頭適落，此亦醒悟。遂奉召爾。」
    諸公莫不大驚，心生愛忍。然趙干之獲，張弼之提，縣吏之弈，三君之臨階，王士良之將殺，皆見其口動，實無聞焉。於是，三君並投膾，終身不食。偉自此平愈，後累遷華陽丞。乃卒。
    