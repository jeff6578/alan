
    高昱
    裴鉶
    元和中，有高昱處士，以釣魚為業。嘗敝舟於昭潭，夜僅三更，不寐，忽見潭上有三大芙蕖，紅芳頗異，有三美女，各據其上，俱衣白，光潔如雪，容華艷媚，瑩若神仙，共語曰：「今夕闊水波澄，高天月皎，怡情賞景，堪話幽玄。」其一曰：「旁有小舟，莫聽我語否？」又一曰：「縱有，非濯纓之士，不足憚也！」相謂曰：「『昭潭無底橘洲俘』，信不虛耳！」又曰：「請各言其所好何道。」其次曰：「吾性習釋。」其次曰：「吾習道。」其次曰：「吾習儒。」各談本教道義，理極精微。一曰：「吾昨宵得不詳之夢。」二子曰：「何夢也？」曰：「吾夢子孫倉皇，窟宅流徙，遭人斥逐，舉族奔波，是不祥也。」二子曰：「遊魂偶然，不足信也。」三子曰：「各算來晨得何物食。」久之，曰：「從其所好，僧、道、儒耳。吁！吾適來所夢，便成先兆，然未必不為禍也。」言訖，逡巡而沒。顯聽其語，歷歷記之。及旦，果有一僧來渡，至中流而溺。昱大駭曰：「昨宵之言不謬耳！」旋踵，一道士艤舟將濟，昱遽止之；道士曰：「君，妖也。僧偶然耳。吾赴知者所召，雖死無悔，不可失信。」
    叱舟人而渡，及中流，又溺焉。續有一儒生，挈書囊，逕渡。昱懇曰：「如前去，僧、道已沒矣。」儒正色而言：「死、生，命也。今日吾族祥齋，不可虧其吊禮。」將鼓棹，昱挽書生衣袂曰：「臂可斷，不可渡。」書生方叫呼於岸側，忽有物如練，自潭中飛出，繞書生而入；昱與渡人遽前，捉其衣襟；漦涎流滑，手不可制，昱長吁曰：「命也！頃刻而沒三子！」俄而有二客，乘葉舟而至，一叟一少。裡遂謁叟，問其姓字。叟曰：「余祁陽山唐勾鱉，今適長沙，訪張法明威儀。」昱久聞其高道，有神術，禮謁甚謹。俄聞岸側有數人哭聲，乃三溺死者親屬也。叟詰之，昱具述其事，叟怒曰：「焉敢如此害人！」遂開篋，取丹筆篆字，命同舟弟子曰：「為吾持此符入潭，勒其水族，火急他適。」弟子遂捧符而入，如履平地。循山腳行數百丈，觀大穴明瑩，如人間之屋室。見三白豬寐於石榻，有小豬數十，方戲於旁。及持符至，三豬忽驚起，化白衣美女，小者亦俱為童女，捧符而泣曰：「不祥之夢，果中矣！」曰：「為某啟先師，住此多時，寧無愛戀？容三日徙歸東海。」各以明珠為獻。弟子曰：「吾無所用。」不受而返，具以白叟。叟大怒曰：「汝更為我語此畜生：「明晨速離此，不然，當使六丁就穴斬之『。」弟子又去。三美女號慟曰：「敬依處分。」弟子歸。
    明晨，有黑氣自潭面而出；須臾，烈風迅霄，激浪如山。有三大魚，長數丈，小魚無數周繞，沿流而去。叟曰：「吾此行甚有所利，不因子，何以去昭潭之害？」遂與星乘舟東西耳。
    