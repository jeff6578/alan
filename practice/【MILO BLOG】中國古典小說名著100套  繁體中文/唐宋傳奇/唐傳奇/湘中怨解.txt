
    湘中怨解
    沈亞之
    《湘中怨》者，事本怪媚，為學者未嘗有述。然而淫溺之人，往往不寤。今欲概其論，以著誠而已。從生韋敖，善譔樂府，故牽而廣之，以應其詠。
    垂拱年中，駕在上陽宮。太學進士鄭生，晨發銅馳裡，乘曉月度洛橋。聞橋下有哭，甚哀。生下馬，循聲索之。見其艷女，翳然蒙袖曰：「我孤，養於兄。嫂惡，常苦我。今欲赴水，故留哀須臾。」生曰：「能遂我歸之乎？」應曰：「婢御無悔。」遂與居，號曰汜人。能誦楚人《九歌》、《招魂》、《九辯》之書，亦常擬其調，賦為怨句，其詞麗絕，世莫有屬者。因撰《風光詞》曰：「隆佳秀兮昭盛時，播薰綠兮淑華歸。顧室荑與處萼兮，潛重房以飾姿。見稚態之韶羞兮，蒙長靄以為幃。醉融光兮渺彌，迷千里兮涵洇湄。晨陶陶兮暮熙熙。舞婑娜之穠條兮，騁盈盈以披遲。酡游顏兮倡蔓卉，縠流舊電兮石發髓旎。」生居貧，汜人嘗解篋，出輕繪一端，與賣，胡人酬之千金。
    居數歲，生游長安。是夕，謂生曰：「我湘中蛟宮之娣也，謫而從君。今歲滿，無以久留君所，欲為訣耳。」即相持啼泣。生留之，不能，竟去。後十餘年，生之兄為岳州刺史。會上已—日，與家徒登岳陽樓，望鄂渚，張宴。樂酣，生愁吟曰：「情無垠兮蕩洋洋，懷佳期兮屬三湘。」聲未終，有畫艫浮漾而來。中為綵樓，高百餘尺，其上施幃帳，欄籠畫飾。帷褰—，有彈弦鼓吹者，皆神仙蛾眉，被服煙霓，裙袖皆廣長。其中一人起舞，含淒怨，形類汜人，舞而歌曰：「溯青山兮江之隅，拖湘波兮裊綠裾。荷拳拳兮未舒，匪同歸兮將焉如！」舞畢，斂袖，翔然凝望。樓中縱觀方恰，須臾風濤崩怒，遂迷所往。元和十三年，余聞之於朋中，因悉補其詞，題之曰《湘中怨》，蓋欲使南昭嗣《煙中之志》—，為偶倡也。
    