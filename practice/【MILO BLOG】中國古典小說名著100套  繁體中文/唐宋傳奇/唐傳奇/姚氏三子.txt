
    姚氏三子
    杜光庭
    唐御史姚生，罷官，居於蒲之左邑。有子一人，外甥二人，各一姓，年皆及壯，而頑駑不肖。姚之子稍長於二生。姚惜其不學，日以誨責，而怠游不悛，遂於條山之陽，結茅以居之，冀絕外事，得專藝學。林壑重深，囂塵不到。將遣之日，姚誡之曰：「每季一試汝之所能，學有不進，必檟楚及汝，汝其勉焉。」
    及到山中，二子曾不開卷，但樸斫塗塈為務。居數月，其長謂二人曰：「試期至矣，汝曹都不省書，吾為汝懼。」二子曾不介意，其長讀書甚勤。忽一夕子夜，臨燭憑幾，披書之次，覺所衣之裘，後裾為物所牽，襟領漸下。亦不之異，徐引而襲焉。俄而復爾，如是數四，遂回視之，見一小豚，藉裘而伏，色甚潔白，光潤如玉。因以壓書界方擊之，豚聲駭而走。遽呼二子秉燭，索於堂中，牖戶甚密，周視無隙，而莫知豚所往。
    明日，有蒼頭騎馬扣門，搢笏而入，謂三人曰：「夫人問訊。昨夜小兒無知，誤入君衣裾，殊以為慚，然君擊之過傷，今則平矣，君勿為慮。」三人俱遜詞謝之，相視莫測其故。少頃，向來騎僮復至，兼抱待所傷之兒。並乳褓數人，衣襦皆綺紈，精而非尋常所見，復傳夫人語云：「小兒無恙，故以相示。」
    逼而觀之，自眉至鼻端，如丹縷何焉，則界方稜所擊之跡也。三子愈恐。使者及乳褓皆甘言慰安之，又云：「少頃夫人自來。」言訖而去。三子悉欲潛去避之，惶惑未決，有蒼頭及紫衣官監數十，奔波而至，前施屏幃，茵席炳煥，香氣殊異。旋見一抽壁車，青牛丹轂，其疾如風。寶馬數百，前後導從。及門下車，則夫人也。三子趨出拜。夫人微笑曰：「不意小兒至此，君昨所傷，亦不至甚，恐為君憂，故來相慰耳。」夫人年可三十餘，風姿閒整，俯仰如神，亦不知何人也。問三子曰：「有家室未？」三子皆以未對。曰：「吾有三女，殊姿淑德，可以配三君子。」三子拜謝。夫人因留不去，為三子各創一院。指顧之間，畫堂延閣，造次而具。翌日，有輜軿契至焉，賓從粲麗，逾於戚里，車服炫晃，流光照地，香滿山谷。三女自車而下，皆年十六八。夫人引三女升堂，又延三子就座。
    酒餚珍備，果實豐衍，非常世所有，多未之識。三子殊不自意。夫人指三女曰：「各以配君。」三子避席拜謝。復有送女數十，若神仙焉。是夕合巹。夫人謂三子曰：「人之所重者生也，所欲者貴也，但百日不洩於人，令君長生度世，位極人臣。」三子復拜謝，但以愚昧扦格—為憂。夫人曰：「君勿憂，斯易耳。」乃敕地上主者，令召孔宣父！」。
    須曳，孔子具冠劍而至。夫人情階，宣父拜謁甚恭。夫人端立，微勞問之，謂曰：「吾三婿欲學，君其導之。」宣父乃命三子，指六籍篇目以示之，莫不了然解悟，大義悉通，鹹若素習。既而宣父謝去。夫人又命周尚父，示以《玄女符》、《玉璜秘訣》，三子又得之無遺。復坐與言，則皆文武全才，學究天人之際矣。三子相視，自覺風度夷曠，神用開爽，悉將相之具矣。
    其後姚使家僮饋糧，至則大駭而走。姚問其故，具對以屋字帷帳之盛，人物艷麗之多。姚驚謂所親曰：「是必山鬼所魅也！」促召三子。三子將行，夫人戒之曰：「慎勿洩露，縱加楚撻，亦勿言之。」三子至，姚亦訝其神氣秀髮，占對閑雅，姚曰：「三子驟爾，皆有鬼物憑焉。」苦問其故，不言。遂鞭之數十，不勝其痛，具道本末。姚乃幽之別所。姚素館一碩儒，因召而與語。儒者驚曰：「大異大異，君何用責三子乎？向使三子不洩其事，則必為公相，貴極人臣。今洩之，其命也夫！」姚問其故，而云：「吾見織女、婺女、須女星皆無光，是三女星降下人間，將福三子。今洩天機，三子免禍，幸矣。」其夜，儒者引姚視三星，果無光。姚乃釋三子，遣之歸山。至則三女邈然如不相識。夫人讓之曰：「子不用吾言，既洩天機，當於此訣。」因以湯飲三子，既飲則昏頑如舊，一無所知。儒謂姚曰：「三女星猶在人間，亦不遠此地分。」密為所親言其處，或雲河東張嘉貞家，其後將相三代矣。
    