
    紅線
    袁郊
    紅線，潞州節度使薛嵩青衣，善彈阮，又通經史，嵩遣掌箋表，號曰內記室。時軍中大宴，紅線謂嵩曰：「羯鼓之音頗調悲，其擊者必有事也。」嵩亦明曉音律，曰：「如汝所言。」乃召而問之，云：「某妻昨夜亡，不敢乞假。」嵩遽遣放歸。
    時至德之後，兩河未寧，初置昭義軍，以釜陽為鎮，命嵩固守，控壓山東。殺傷之餘，軍府草創。朝廷復遣嵩女嫁魏博節度使田承嗣男，男娶滑州節度使令狐彰女；三鎮互為姻婭，人使日浹往來。而田承嗣常患熱毒風，遇夏增劇。每曰：「我若移鎮山東，納其涼冷，可緩數年之命。」乃募軍中武勇十倍者得三千人，號「外宅男」，而厚恤養之。常令三百人夜直州宅。卜選良日，將遷潞州。嵩聞之，日夜憂悶，咄咄自語，計無所出。
    時夜漏將傳，轅門已閉。杖策庭除，唯紅線從行。紅線曰：「主自一月，不遑寢食。意有所屬，豈非鄰境乎？」嵩曰：「事系安危，非汝能料。」紅線曰：「某雖賤品，亦有解主憂者。」嵩乃具告其事，曰：「我承祖父遺業，受國家重恩，一旦失其疆土，即數百年勳業盡矣。」紅線曰：「易爾。不足勞主憂。乞放某一到魏郡，看其形勢，覘其有無。今一更首途，三更可以覆命。請先定一走馬兼具寒暄書，其他即俟某卻回也。」嵩大驚曰：「不知汝是異人，我之暗也。然事若不濟，反速其禍，奈何？」紅線曰：「某之行，無不濟者。」乃入閨房，飾其行具。梳烏蠻髻，攢金鳳釵，衣紫繡短袍，系青絲輕履。胸前佩龍文匕首，額上書太乙神名。再拜而倏忽不見。
    嵩乃返身閉戶，背燭危坐。常時飲酒數合，是夕舉觴十餘不醉。忽聞曉角吟風，一葉墜露，驚而試問，即紅線回矣。嵩喜而慰問曰：「事諧否？」曰：「不敢辱命。」又問曰：「無傷殺否？」曰：「不至是。但取床頭金合為信耳。」紅線曰：「某子夜前三刻，即到魏郡，凡歷數門，遂乃寢所。聞『外宅男』止於房廊，睡聲雷動。見中軍士卒，步於庭廡，傳呼風生。某發其左扉，抵其寢帳。見田親家翁正於帳內，鼓趺酣眠，頭枕文犀，髻包黃觳，枕前露橐一七星劍。劍前仰開一金合，合內書生身甲子與北斗神名；復有名香美珍，散覆其上。揚威玉帳，但期心豁於生前；同夢蘭堂，不覺命懸於手下。寧勞擒縱，只益傷嗟。時則蠟炬光凝，爐香燼煨，侍人四布，兵器森羅。或頭觸屏風，鼾而嚲者；或手持巾拂，寢而伸者。某拔其簪珥，縻其襦裳，如病如昏，皆不能寤；遂持金合以歸。既出魏城西門，將行二百里，見銅台高揭，而漳水東注；晨飆動野，斜月在林。憂往喜還，頓忘於行役；感知酬德，聊副於心期。所以夜漏三時，往返七百餘里；入危邦，經五六城；冀減主憂，敢言其苦。」
    嵩乃發使遺承嗣書曰：「昨夜有客從魏中來，云：自元帥頭邊獲一金合，不敢留駐，謹卻封納。」專使星馳，夜半方到。見搜捕金合，一軍憂疑。使者以馬撾扣門，非時請見。承嗣遽出，以金合授之。捧承之時，驚怛絕倒。遂駐使者止於宅中，狎以宴私，多其賜賚。明日遣使繼繒帛三萬匹，名馬二百匹，他物稱是，以獻於嵩曰：「某之首領，繫在恩私。便宜知過自新，不復更貽伊戚。專膺指使，敢議姻親。役當奉轂後車，來則揮鞭前馬。所置紀綱僕號為外宅男者，本防宅盜，亦非異圖。今並脫其甲裳，放歸田畝矣。」由是一兩月內，河北河南，人使交至。
    而紅線辭去。嵩曰：「妝生我家，而今欲安在？又方賴汝，豈可議行？」紅線曰：「某前世本男子，歷江湖間，讀神農藥書，救世人災患。時裡有孕婦，忽患蠱症，某以芫花酒下之，婦人與腹中二子俱斃。是某一舉，殺三人。陰司見誅，降為女子。使身居賤隸，而氣稟賊星，所幸生於公家，今十九年矣，身厭羅綺，口窮甘鮮，寵待有加，榮亦至矣。況國家建極，慶且無疆。此輩背違天理，當盡弭患。昨往魏郡，以示報恩。兩地保其城池，萬人全其性命，使亂臣知懼，烈士安謀。某一婦人，功亦不校固可贖其前罪，還其本身。便當遁跡塵中，棲心物外，澄清一氣，生死長存。」嵩曰：「不然，遺爾千金為居山之所給。」紅線曰：「事關來世，安可預謀。」嵩知不可駐，乃廣為餞別；悉集賓客，夜宴中堂。嵩以歌送紅線，諸坐客中冷朝陽為詞曰：「《採菱》歌怨木蘭舟，送別魂消百尺樓。還似洛妃乘霧去，碧天無際水長流。」歌畢，嵩不勝悲。紅線拜且泣，因偽醉離席，遂亡其所在。
    