
    閭丘子
    張讀
    有榮陽鄭又玄，名家子也。居長安中。自小與鄰舍閭丘氏子，偕讀書於師氏。又玄性驕，率以門望清貴，而閭丘氏寒賤者，往往戲而罵之曰：「閭丘氏非吾類也！而我偕學於師氏，我雖不語，汝寧不愧於心乎？」閭丘子默然有慚色。後數歲，閭丘子病死。
    及十年，又玄以明經上第。其後調補參軍於唐安郡。既至官，郡守命假尉唐興有同捨仇生者，大賈之子，年始冠。其家資產萬計。日與又玄會，又玄累受其金錢賂遺，常與宴游。然仇生非士族，未嘗以禮貌接之。嘗一日，又玄置酒高會，而仇生不得予。及酒闌，有謂又玄者曰：「仇生與子同捨，會宴而仇生不得予，豈非有罪乎？」又玄慚，即召仇生。生至，又玄以卮飲之。生辭不能引滿，固謝。又玄怒罵曰：「汝市井之民，徒知錐刀爾，何為僭居官秩邪？且吾與汝為伍，實汝之幸，又何敢辭酒乎？」因振衣起。仇生羞且甚。俛而退。遂棄官閉門，不與人往來。經數月病卒。
    明年，鄭罷官，僑居濛陽郡佛寺。鄭常好黃老之道。時有吳道士者，以道藝聞，廬於蜀門山。又玄高其風，即驅而就謁，願為門弟子。吳道士曰：「子既慕神仙，當且居山林，無為汲汲於塵俗間。」又玄喜謝曰：「先生真有道者。某願為隸於左右，其可乎？」道士許而留之。凡十五年，又玄志稍惰。吳道士曰：「子不能固其心，徒為居山林中，無補矣。」又玄即辭去。宴游濛陽郡久之。其後東入長安，次褒城，捨逆旅氏。遇一童兒十餘歲，貌甚秀。又玄與之語，其辨慧千轉萬化，又玄自謂不能及。已而謂又玄曰：「我與君故人有年矣，君省之乎？」又玄曰：「忘矣。」童兒曰：「吾嘗生閭丘氏之門，居長安中，與子偕學於師氏。子以我寒賤，且曰『非吾類也』。後又為仇氏子，尉於唐興。與子同捨。子受我金錢賂遺甚多。然子未嘗以禮貌遇我，罵我市井之民。--何吾子驕傲之甚邪？"又玄驚，因再拜謝曰："誠吾之罪也。然子非聖人，安得知三生事乎？"童兒曰："我太清真人，上帝以汝有道氣，故生我於人間，與汝為友，將授真仙之訣；而汝以性驕傲，終不能得其道。吁！可悲乎！"言訖，忽亡所見。又玄既寤其事，甚慚恚，竟以憂卒。
    