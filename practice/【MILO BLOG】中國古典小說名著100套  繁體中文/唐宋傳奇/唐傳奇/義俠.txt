
    義俠
    皇甫氏
    頃有仕人為畿尉傲，常任賊曹-。有一賊系械，獄未具。此官獨坐廳上，忽告曰："某非賊，頗非常輩。公若脫我之罪，奉報有日。"此公視狀貌不群，詞采挺拔，意已許之，佯為不諾。
    夜後，密呼獄吏放之，仍令獄吏逃竄。既明，獄中失囚，獄吏又走，府司譴罰而已。後官滿，數年客遊，亦甚羈旅。
    至一縣，忽聞縣令與所放囚姓名同，往謁之，令通姓字。此宰驚懼，遂出迎拜，即所放者也。因留廳中，與對榻而寢。歡洽旬餘，其宰不入宅。忽一日歸宅，此客遂如廁。廁與令宅，唯隔一牆。客於廁室，聞宰妻問曰：「公有何客，輕於十日不入？」宰曰：「某得此人大恩，性命昔在他手，乃至今日，未知何報。」妻曰：「公豈不聞，大恩不報，何不看時機為？」令不語，久之乃曰：「君言是矣。」此客聞已，歸告奴僕，乘馬便走，衣服悉棄於廳中。
    至夜，已行五六十里，出縣界，止宿村店。僕從但怪奔走，不知何故。此人歇定，乃言此賊負心之狀，言訖吁嗟，奴僕悉涕泣之次，忽床下一人，持匕首出立。此客大懼。乃曰：「我義士也，宰使我來取君頭。適聞說，方知此宰負心，不然，枉殺賢士。吾義不捨此人也，公且勿睡，少頃與君取此宰頭，以雪公冤。」此人怕懼愧謝，此客持劍出門如飛。二更已至，呼曰：「賊首至！」命火觀之，乃令頭也。劍客辭訣，不知所之。
    