　　崔煒
　　裴鉶 
　　貞元中，有崔煒者，故監察向之子也。向有詩名於人間，終於南海從事。煒居南海，竟豁然也。不事家產，多尚豪俠；不數年，財業殫盡，多棲止佛捨。時中元日，番禺人多陳設珍異於佛廟，集百戲於開元寺。煒因窺之，見乞食老嫗，因蹶而覆人之酒甕，當壚者歐之。計其直，僅一緡耳，煒憐之，脫衣為償其所直。嫗不謝而去。異日又來，告煒曰：「謝子為脫吾難。吾善炙贅疣。今有越井岡艾少許奉子，每遇贅疣，只一炷耳。不獨愈苦，兼獲美艷。」煒笑而受之，嫗倏亦不見。
　　後數日，因游海光寺，遇老僧贅於耳。煒因出艾試炙之，而如其說。僧感之甚，謂煒曰：「貧道無以奉酬，但轉經以資郎君之福祐耳。此山下有一任翁者，藏鏹巨萬，亦有斯疾。君子能療之，當有厚報。請為書導之。」煒曰：「然。」任翁一聞，喜躍，禮請甚謹。煒因出艾，一爇而愈。任翁告煒曰：「謝君子痊我所苦，無以厚酬，有錢十萬奉子，幸從容，無草草而去。」煒因留彼。煒善絲竹之炒，聞主人堂前彈琴聲。詰家童，對曰：「主人之愛女也。」因請其琴而彈之。女潛聽而有意焉。
　　時任翁家事鬼曰獨腳神，每三歲必殺一人饗之。時已逼矣，求人不獲。任翁俄負心，召其子計之曰：「門下客既不來，無血屬可以為饗。吾聞大恩尚不報，況愈小疾耳。」遂令具神饌，夜將半，擬殺煒。已潛肩煒所處之室，而煒莫覺。女密知之，潛持刃，於窗隙間告煒曰：「吾家事鬼，今夜當殺汝而祭之，汝可持此破窗遁去。不然者，少頃死矣。此刃亦望持去，無相累也！」
　　煒恐悸汗流，揮刃攜艾，斷窗欞躍出，拔鍵而走。任翁俄覺，率家僮十餘輩，持刃秉炬，追之六七里，幾及之。煒因迷道，失足墜於大枯井中；追者失蹤而返。煒雖墜井，為槁葉所藉而無傷。及曉視之，乃一巨穴，深百餘丈，無計可出。四旁嵌空宛轉，可容千人。中有一白蛇盤屈，可長數丈，前石臼，巖上有物滴下，如飴蜜，注臼中，蛇就飲之。煒察蛇有異，乃叩首祝之曰：「龍王，某不幸墜於此，願王憫之！」幸不相害。因飲其餘，亦不飢渴。細視蛇之唇吻，亦有疣焉。煒感蛇之見憫，欲為炙之，奈無從得火。既久，有遙火飄入於穴。煒乃燃艾，啟蛇而炙之，是贅應手墜地。蛇之飲食久妨礙，及去，頗以為便，遂吐徑寸珠酬煒。煒不受而啟蛇曰：「龍王能施雲雨，陰陽莫測，神變由心，行藏在己，必能有道拯援沉淪。倘賜摯維，得還人世，則死生感激，銘在肌膚。但得一歸，不願懷寶。」蛇遂咽珠，蜿蜒將有所適。
　　煒遂再拜跨蛇而去。不由穴口，只於洞中行。可數十里，其中幽暗若漆，但蛇之光燭四壁，時見繪畫古丈夫，鹹有冠帶。最後觸一石門，門有金獸嚙環，洞然明朗。蛇低首不進，而卸下煒，煒將謂已達人世矣。入戶，但見一室，空闊可百餘步。穴之四壁，皆鐫為房室。當中有錦繡煒帳數間，垂金泥紫，更飾以珠翠，炫晃如明墾之連綴。帳前有金爐，爐上有蚊龍、鸞鳳、龜蛇、鸞雀，皆張口噴出香煙，芬芳蓊鬱。旁有小池，砌以金壁，貯以水銀，鳧鷖之類，皆琢以瓊瑤而泛之。四壁有床，鹹飾以犀象，上有琴瑟、笙篁、□鼓、柷敔，不可勝記。煒細視，手澤尚新。煒乃恍然，莫測是何洞府也。良久，取琴試彈之，四壁戶牖鹹啟。有小青衣出而笑曰：「玉京子已送崔家郎君至矣。」遂卻走入。須臾，有四女，皆古鬟髻，曳霓裳之衣，謂煒曰：「何崔子擅入皇帝玄宮耶？」
　　煒乃捨琴再拜，女亦酬拜，煒曰：「既是皇帝玄宮，皇帝何在？」曰：「暫赴祝融-宴爾。"遂命煒就榻鼓琴，煒乃彈胡笳。女曰："何曲也？"曰："胡笳也。"曰："何謂胡笳？吾不曉也。"煒曰："漢蔡文姬-，即中郎邕之女也，沒於胡中，及歸，感胡中故事，因撫琴而成斯弄，像胡中吹笳哀咽之韻。"女皆怡然曰："大是新曲。"遂命酌醴傳觴。煒乃叩首，求歸之意頗切。女曰："崔子既來，皆是宿分，何必匆遽，幸且淹駐。羊城使者少頃當來，可以隨往。"謂崔子曰："皇帝已許田夫人奉箕帚，便可相見。"崔子莫測端倪，不敢應答。遂命侍女召田夫人。夫人不肯至，曰："未奉皇帝詔，不敢見崔家郎也。"再命不至。謂煒曰："田夫人淑德美麗，世無儔匹，願君子善奉之，亦宿業耳。夫人，即齊王女也。"崔子曰："齊王何人也？"女曰："王諱橫，昔漢初亡齊而居海島者。"逡巡有日影入照座中。煒因舉首，上見一穴，隱隱然睹人間天漢耳。四女曰："羊城使者至矣。"遂有一白羊自空冉冉而下，須臾至座。背有一丈夫，衣冠儼然，執大筆，兼封一青竹簡，上有篆字，進於香几上。四女命侍女讀之曰："廣州刺史徐紳死，安南都護趙昌充替。"女酌醴飲使者曰："崔子欲歸番禺，願為挈往。"使者唱喏。回謂煒曰："他日須與使者易服緝宇，以相酬勞。"煒但唯唯。四女曰："皇帝有敕，令與郎君國寶陽燧珠，將往至彼，當有胡人具十萬緡而易之。"遂命侍女開玉函，取珠授煒。煒載拜捧授，謂四女曰："煒不曾朝謁皇帝，又非親戚，何遽貺遺如是？"女曰："郎君先人有詩於越台，感悟徐紳，遂見修緝，皇帝愧之，亦有詩繼和。賚珠之意，已露詩中，不假僕說，郎君豈不曉耶？"煒曰："不識皇帝何詩？"女命侍女書題於羊城使者筆管上云："千歲荒台隳路隅，一煩太守重椒塗。感君拂拭意何極，報爾美婦與明珠。"煒曰："皇帝原何姓字？"女曰："已後當自知耳。"女謂煒曰："中元日須具美酒豐饌於廣州蒲澗寺靜室，吾輩當送田夫人往。"
　　煒遂再拜告去，欲躡使者之羊背。女曰：「知有鮑姑艾，可留少許。」煒但留艾，即不知鮑姑是何人也。遂留之。瞬息而出穴，履於平地，遂失使者與羊所在。望星漢，時已五更矣。俄聞蒲澗寺鐘聲，遂抵寺；僧人以早糜見餉，遂歸廣州。崔子先有捨稅居，至日往捨詢之，曰：「已三年矣。」主人謂崔煒曰：「子何所適，而三秋不返？」煒不實告。開其戶，塵榻儼然，頗懷淒愴。問刺史，則徐紳果死，而趙昌替矣。乃抵波斯邸，潛鬻是珠。有老胡人一見，遂匍匐禮手曰：「郎君的入南越王趙佗墓中來。不然者，不合得斯寶。」蓋趙佗以珠為殉故也。崔子乃具實告，方知皇帝是趙佗。佗亦曾稱南越武帝故耳。遂具十萬緡易之。崔子詰胡人曰：「何以知之？」曰：「我大食國寶陽燧珠也。昔漢初趙佗使異人梯山航海，盜歸番禺，今僅千載矣。我國有能玄象者，言來歲國寶當歸，故我王召我具大舶重資抵番禺而搜索。今日果有所獲矣。」遂出玉液而洗之，光鑒一室。胡人遽泛舶歸大食去。
　　煒得金，遂具家產。然訪羊城使者，竟無影響。後有事於城隍廟，忽見神像有類使者，又睹神筆上有細字，乃侍女所題也。方具酒脯而奠之，兼重粉繪及廣其字。是知羊城即廠州城，廟有五羊焉。又征任翁之室，則村老云：「南越尉任囂之墓耳。」又登越王殿台，睹先人詩云：「越井岡頭松柏老，越王台上生秋草。古墓多年無子孫，野人踐踏成官道。」兼越王繼和詩，蹤跡頗異。乃詢主者。主者曰：「徐大夫紳，因登此台，感崔侍御詩，故重粉飾台殿，所以煥赫耳。」後將及中元日，遂豐潔香饌甘醴，留蒲澗寺僧室。夜將半，果四女伴田夫人至。容儀艷逸，言旨雅淡。四女與崔生進觴諧謔，將曉告去。崔子遂再拜訖，致書達於越王，卑辭厚禮，敬荷而已。遂與夫人歸室。煒詰夫人曰：「既是齊王女，何以配南越人？」夫人曰：「某國破家亡，遭越王所虜，為嬪御。王崩，因以為殉，乃不知今是幾時也。看烹酈生，如昨日耳。每憶故事，輒一潸然。」煒問曰：「四女何人？」曰：「其二甌越王搖所獻，其二閩越王無諸所進，俱為殉者。」又問曰：「昔四女雲鮑姑，何人也？」曰：「鮑靚女，葛洪妻也。多行灸於南海。」煒方歎駭昔日之嫗耳。又曰：「呼蛇為玉京子，何也？」曰：「昔安期生長跨斯龍而朝玉京，故號之玉京子。」煒因在穴飲龍余沫，肌膚少嫩，筋力輕健。後居南海十餘載，遂散金破產，棲心道門，乃挈室往羅浮連訪鮑姑，後竟不知所適。 