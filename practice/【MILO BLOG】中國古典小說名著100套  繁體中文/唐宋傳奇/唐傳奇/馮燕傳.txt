
    馮燕傳
    沈亞之
    馮燕者，魏豪人—，父祖無聞名。燕少以意氣任專，為擊球鬥雞戲。魏市有爭財斗者，燕聞之往，搏殺不平，遂沉匿田間。官捎急，遂亡滑—。益與滑軍中少年雞球相得。時相國賈公耽—在滑，能燕材，留屬中軍。他日出行裡中，見戶旁婦人，翳袖而望者，色甚冶，使人熟其意，遂室之。其夫，滑將張嬰者也。嬰聞其故，累毆妻，妻黨皆望嬰！」。會從其類飲。燕伺得間，復偃寢中，拒寢戶。嬰還，妻開戶納嬰。以裾蔽燕。燕卑蹐步就蔽，轉匿戶扇後，而中墮枕下，與佩刀近。嬰醉且瞑。燕指巾令其妻取，妻即刀授燕，燕熟視，斷其妻頸，遂巾而去。明旦嬰起，見妻毀死，愕然，欲出自白。嬰鄰以為真嬰煞，留縛之，趨告妻黨，皆來，曰：「常嫉毆吾女，乃誣以過失，今復賊煞之矣，安得他殺事。即其他殺，安得獨存那？」共持嬰，且百餘笞，遂不能言。官家收系煞人罪，莫有辨者，強伏其辜。司法官小吏持樸者數十人，將嬰就市，看者圍面千餘人。有一人排看者來，呼曰：「且無令不辜死者。吾竊其妻，而又煞之，當系我。」吏執自言人，乃燕也。司法官與俱見賈公，盡以狀對。賈公以狀聞，請歸其印，以贖燕死。上誼之，下詔，凡滑城死罪皆免。
    贊曰：「余尚太史言，而又好敘誼事。其賓黨耳目之所聞見，而謂余道元和中外郎劉元鼎語余以馮燕事，得傳焉。嗚呼！淫惑之心，有甚水火，可不畏哉！然而燕殺不誼，白不辜，真古豪矣！」
    