
    陳鸞鳳
    裴鉶
    唐元和中，有陳鸞鳳者，海康人也，負氣義，不畏鬼神，鄉黨鹹呼為「後來周處」。海康舊有雷公廟，邑人虔潔祭祀，禱祝既淫，妖妄亦作。邑人每歲聞新雷日，記某甲子，一旬復值斯日，百工不敢動作，犯者不信宿必震死，其應如響。時海康大旱，邑人禱而無應。鸞鳳大怒曰：「吾之鄉，乃雷鄉也，為神不福，況受人奠酬如斯！稼穡既焦，陂池已涸，牲牢饗盡，焉用廟為！」遂秉炬爇之。其風俗，不得以黃魚彘肉，相和，食之亦必震死。
    是日，鸞鳳持竹炭刀，於野田中，以所忌物相和啖之，將有所伺。果怪雲生，惡風起，迅雷急雨震之。鸞鳳乃以刃上揮，果中雷左股而斷。雷墮地，狀類熊豬，毛角，肉翼青色，手執短柄剛石斧，流血注然，雲雨盡滅。鸞鳳知雷無神，遂馳赴家，告其血屬曰：「吾斷雷之股矣，請觀之。」親愛愕駭，共往視之，果見雷折股，而已又持刀，欲斷其頸，嚙其肉。為群眾共執之曰：「霆是天上靈物，爾為下界庸人，輒害雷公，必我一鄉受禍，」眾捉衣袂，使鸞鳳奮擊不得。
    逡巡，復有雲雷，裹其傷者，和斷股而去。沛然雲雨，自午及西，涸苗皆立矣。遂被長幼共斥之，不許還捨。於是持刀行二十里，詣舅兄家。及夜，又遭霆震，天火焚其室。復持刀立於庭，雷終不能害。旋有人告其舅兄向來事，又為逐出。復往僧室，亦為霆震，焚爇如前。知無容身處，乃夜秉炬，入於乳穴嵌孔之處，後雷不復能震矣。至曙，然後返捨，自後海康每有旱，邑人即醵金與鸞鳳，請依前調二物食之，持刀如前，皆有雲雨滂沱，終不能震。如此二十餘年，俗號鸞風為雨師。至大和中，刺史林緒知其事，召至州，詰其端倪。鸞風云：「少壯之時，心如鐵石，鬼神雷電，視之若無當者。願殺一身，請蘇萬姓，即上玄焉能使雷鬼敢騁其凶臆也！」遂獻其刀於緒，厚酬其值。
    