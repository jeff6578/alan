　　飛煙傳
　　皇甫枚 
　　臨淮武公業，鹹通中任河南府功曹參軍。愛妾曰飛煙，姓步氏，容止纖麗，若不勝綺羅。善秦聲，好文筆，尤工擊甌，其韻與絲竹合。公業甚嬖之。
　　其比鄰，天水人趙氏第也，亦衣纓之族，不能斥言。其子曰象，秀端有文，才弱冠矣。時方居喪禮。忽一日，於南垣隙中窺見飛煙，神氣俱喪，廢食忘寐。乃厚賂公業之閽，以情告之。閽有難色，復為厚利所動，乃令其妻伺飛煙間處，具以象意言焉。飛煙聞之，但含笑凝睇而不答。門媼盡以語象。像發狂心蕩，不知所持，乃取薛濤箋，題絕句曰：「一睹傾城貌，塵心只自猜。不隨蕭史去，擬學阿蘭來。」以所題密緘之，祈門媼達飛煙。煙讀畢，吁嗟良久，謂媼曰：「我亦曾窺見趙郎，大好才貌。此生薄福，不得當之。」蓋鄙武生粗悍，非良配耳。乃復酬篇，寫於金鳳箋，曰：「綠慘雙娥不自持，只緣幽恨在新詩。郎心應似琴心怨，脈脈春情更擬誰。」封付門媼，令遺像。像啟緘，吟諷數四，拊掌喜曰：「吾事諧矣。」又以剡溪玉葉紙，賦詩以謝，曰：「珍重佳人贈好者，彩箋芳翰兩情深。薄於蟬翼難共恨，密似蠅頭未寫心。疑是落花迷碧侗，只思輕雨灑幽襟。百回消息千回夢，裁作長謠寄綠琴。」詩去旬日，門媼不復來。像憂恐事洩，或飛煙追悔。春夕，於前庭獨坐，賦詩曰：「綠暗紅藏起瞑煙，獨將幽限小庭前。沉沉良夜與誰語，星隔銀河月半天。」
　　明日，晨起吟際，而門媼來。傳飛煙語曰：「勿訝旬日無信，蓋以微有不安。」因授象以連蟬錦香囊並碧苔箋，詩曰：「強力嚴妝倚繡櫳，暗題蟬錦思難窮。近來贏得傷春病，柳弱花欹怯曉風。」象結錦香囊於懷，細讀小簡，又恐飛煙幽思增疾，乃剪烏絲簡為回椷曰：「春景遲遲，人心悄悄。自因窺覯，長役夢魂。雖羽駕塵襟，難於會合，而丹誠皎日，誓以周旋。昨日瑤台青鳥忽來，慇勤寄語。蟬錦香囊之贈，芬馥盈懷，佩服徒增，翹戀彌切。況又聞乘春多感，芳履乖和，耗冰雪之妍姿，郁蕙蘭之佳氣。憂抑之極，恨不翻飛。企望寬情，無至憔悴。莫孤短韻，寧爽後期。惝恍寸心，書豈能盡？兼特菲什，仰繼華篇。伏惟試賜凝睇。」詩曰：「應見傷情為九春，想封蟬錦綠蛾顰。叩頭為報煙卿道，第一風流最損人。」閽媼既得回報，逕繼詣飛煙閣中。武生為府掾屬，公務繁伙，或數夜一直，或竟日不歸。
　　此時恰值生入府曹。飛煙拆書，得以款曲尋繹。既而長太息曰：「丈夫之志，女子之情，心契魂交，視遠如近也。」於是闔戶垂幌，為書曰：「下妾不幸，垂髫而孤。中間為媒妁所欺，遂匹合於瑣類。每至清風明月，移玉柱以增懷。秋帳冬釭，泛金徽而寄恨。豈謂公子，忽貽好音。發華緘而思飛，諷麗句而目斷。所恨洛川波隔，賈午牆高。連雲不及於秦台，薦夢尚遙於楚岫。猶望天從素懇，神假微機，一拜清光，九殞無恨。兼題短什，用寄幽懷。伏惟特賜吟諷也。」詩曰：「畫簾春燕須同宿，蘭浦雙鴛肯獨飛。長恨桃源諸女伴，等閒花裡送郎歸。」封訖，召閽媼，令達於象。像覽書及詩，以飛煙意稍切，喜不自持，但靜室焚香虔禱以俟息。一日將夕，閽媼促步而至，笑且拜曰：「趙郎願見神仙否？」象驚，連問之。傳飛煙語曰：「值今夜功曹府直，可謂良時。妾家後庭，即君之前垣也。若不喻惠好，專望來儀。方寸萬重，悉候晤語。」既曛黑，像乃乘梯而登，飛煙已令重榻於下。既下，見飛煙靚妝盛服，立於庭前。交拜訖，俱以喜極不能言。乃相攜自後門入堂中，皆銀鮮絹幌，盡繾綣之意焉。及曉鍾初動，復送象於垣下。飛煙執象手曰：「今日相遇，乃前生姻緣耳。勿謂妾無玉潔松貞之志，放蕩如斯。直以郎之風調，不能自顧。願深鑒之。」象曰：「挹希世之貌，見出人之心。已誓幽庸，永奉歡洽。」言訖，像逾垣而歸。明日，托閽媼贈飛煙詩曰：「十洞三清雖路阻，有心還得傍瑤台。瑞香風引思深夜，知是蕊宮仙馭來。」飛煙覽詩微笑，復贈象詩曰：「相思只怕不相識，相見還愁卻別君。願得化為松上鶴，一雙飛去入行雲。」封付閽媼，仍令語象曰：「賴值兒家有小小篇詠。不然，君作幾許大才面目？」茲不盈旬，常得一期於後庭矣。展幽微之思，罄宿昔之心。以為鬼鳥不知，人神相助。或景物寓目，歌詠寄情，來往便繁，不能悉載。如是者週歲。無何，飛煙數以細過撻其女奴，奴陰銜之，乘間盡以告公業。公業曰：「汝慎勿揚聲！我當伺察之。」
　　後至當赴直日，乃密陳狀請假。迨夜，如常入直，遂潛於裡門。街鼓既作，匍伏而歸。循牆至後庭，見飛煙方倚戶微詠，像則據垣斜睇。公業不勝其憤，挺前欲擒。像覺，跳去。業博之，得其半襦。乃入室，呼飛煙詰之。飛煙色動聲戰，而不以實告。公業愈怒，縛之大柱，鞭楚血流。但云：「生得相親，死亦何恨。」深夜，公業怠而假寐，飛煙呼其所愛女僕曰：「與我一杯水。」水至，飲盡而絕。公業起，將復笞之，已死矣。乃解縛，舉置閣中，連呼之，聲言飛煙暴疾致殞。
　　數日，窆之北邙。而里巷間皆知其強死矣。像因變服，易名遠，竄江浙間。洛中才士有著《飛煙傳》者，傳中崔李二生，常與武掾游處。崔詩末句云：「恰似傳花人飲散，空床拋下最繁枝。」其夕，夢飛煙謝曰：「妾貌雖不迨桃李，而零落過之。捧君佳什，愧仰無已。」李生詩末句云：「艷魄香魂如有在，還應羞見墜樓人。」其夕，夢飛煙戟手而詈曰：「士有百行，君得全乎？何至務矜片言，苦相詆斥。當屈君於地下面證之。」
　　數日，李生卒。時人異焉。遠後調授汝州魯山具主簿，隴西李垣代之。鹹通末，予復代垣，而與遠少相狎，故洛中秘事，亦知之。而垣夏為手記，故得以傳焉。三水人曰：噫，艷冶之貌，則代有之矣，詰朗之操，則人鮮聞乎。故士矜才則德薄，女炫色則情私。若能如執盈，如臨深。則皆為端士淑女矣。飛煙之罪雖不可逭，察其心，亦可悲矣。 