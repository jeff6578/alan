
    李衛公靖
    李復言
    衛國公李靖微時，常射獵霍山中，寓食山村，村翁奇其為人，每豐饋焉，歲久益厚。
    忽遇群鹿，乃逐之，會暮，欲捨之不能。俄而陰晦迷路，茫然不知所歸，悵悵而行，困悶益極，乃極目有燈火光，因馳赴焉。既至，乃朱門大第，牆字甚峻。叩門久之，一人出問。公告其迷，且請寓宿。人曰：「郎君皆已出，惟太夫人在，宿應不可。」公曰：「試為咨白。」乃入告而出曰：「夫人初欲不許，且以陰黑，客又言迷，不可不作主人。」邀入廳中。有頃，一青衣出曰：「夫人來。」年可五十餘，青裙素襦，神氣清雅，宛若士大夫家。公前拜之，夫人答拜曰：「兒子皆不在，不合奉留。今天色陰晦，歸路又迷，此若不容，遣將何適？然此乃山野之居，兒子往還，或夜到而喧，忽以為懼。」公曰：「不敢。」既而命食。食頗鮮美，然多魚。食畢，夫人入宅。二青衣送床席茵褥，衾被香潔，皆極鋪陳。閉戶，系之而去。公獨念山野之外，夜到而鬧者，何物也？懼不敢寢。端坐聽之。
    夜將半，聞叩門聲甚急。又聞一人應之。曰：「天符：大郎子報當行雨，因此山七里，五更須足，無慢滯！無暴傷！」應者受符入呈。聞夫人曰：「兒子二人未歸。行雨符到，固辭不可，違時見責。縱使報之，亦已晚矣。僮僕無任專之理，當如之何？」一小青衣曰：「適觀廳中客，非常人也，盍請乎？」夫人喜。因自扣廳門曰：「郎覺否？請暫出相見。」公曰：「諾。」遂下階見之。夫人曰：「此非人宅，乃龍宮也，妾長男赴東海婚禮。小男送妹。適奉天符次當行雨。計兩處雲程，合逾萬里，報之不及，求代又難，輒欲奉煩頃刻間，如何？」公曰：「靖俗客，非乘雲俊者，奈何能行雨？有方可教，即唯命耳。」夫人曰：「苟從吾言，無有不可也。」遂敕黃頭被青驄馬來。又命取雨器，乃一小瓶子，繫於鞍前。誡曰：「郎乘馬，無漏銜勒，信其行，馬躣地嘶鳴，即取瓶中水一滴，滴馬鬃上，慎勿多也。」
    於是上馬，騰騰而行，其足漸高，但訝其穩疾，不自知其雲上也。風急如箭，雷霆起於步下。於是，隨所躣，輒滴之。既而，電掣雲開，下見所憩村，思曰：「吾擾此村多矣，方德其人，計無以報。今久旱苗稼將悴，而雨在我手，寧夏惜之？」顧一滴不足濡，乃連下二十滴。俄頃，雨畢，騎馬復歸。
    夫人者泣於廳曰：「何相誤之甚。本約一滴，何私感而二十之。無此一滴，乃地上一尺雨也。此村夜半，平地水深二丈，豈復有人？妾已受譴，杖八十矣。袒視其背，血痕滿焉。兒子並連坐，如何？」公慚怖，不知所對。
    夫人復曰：「郎君世間人，不識雲雨之變，誠不敢恨。即恐龍師來尋，有所驚恐，宜速去此。然而勞煩未有以報。山居無物，有二奴奉贈，總取亦可，取一亦可，唯意所擇。」於是，命二奴出來。一奴從東廊出，儀貌和悅，怡怡然；一奴從西廊出，憤氣勃然，拗怒而立。公曰：「我獵徒，以斗猛為事。一旦取奴而取悅者，人以我為怯乎。」因曰：「兩人皆取則不敢。夫人既賜，欲取怒者。」夫人微笑曰：「郎之所欲乃爾。」遂揖與別，奴亦隨去。出門數步，回望失宅。顧問其奴，亦不見矣。獨尋路而歸，及明，望其村。水已極目，大樹或露梢而已，不復有人。
    其後竟以兵權靜寇難，功蓋天下，而終不及於相，豈非悅奴之不兩得乎？世言：關東出相，關西出將，豈東西而喻耶？所以言奴者，亦臣下之象。向使二奴皆取，即位極將相矣。
    