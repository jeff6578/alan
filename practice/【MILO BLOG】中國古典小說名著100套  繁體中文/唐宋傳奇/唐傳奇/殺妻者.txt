
    殺妻者
    范資
    聞諸耆舊云：昔有人因他適，回見其妻為奸盜所殺。但不見其首，肢體俱在。既悲且懼，遂告於妻族。妻族聞之，遂執婿而入官丞，橫加誣云：「爾殺吾愛女！」獄吏嚴其鞭捶，莫得自明，洎-不任其苦，乃自誣殺人，甘其一死。款案履既成，皆以為不謬。郡主委諸從事，從事疑而不斷，謂使君曰："某濫塵幕席，誠宜竭節，奉理人命，一死不可再生，苟或誤舉典刑，豈能追悔也。必請緩而窮之。且為夫之道，孰忍殺妻，況義在齊眉，局能斷頸。縱有隙而害之，盍作脫禍之計也，或推病殞，或托暴亡，焉事存屍而棄首？其理甚明。"使君許其讞義之。從事乃別開其第，權作狴牢，慎擇司存，移此系者，細而劾之，仍給以酒食湯沐，以平人待之。鍵戶棘垣，不使繫於外。然後遍勘在城伍作行人，令各供通近來應與人家安厝墳墓多少去處文狀。既而一面潔之曰："汝等與人家舉事，還有可疑者乎？"有一人曰："某於一豪家舉事，共言殺卻一奶子，於牆上異過，凶器中甚似無物，見在某坊。"發之，果得一女首級，遂將首對屍，令訴者驗認，云："非也。"遂收豪家鞫之。豪家伏辜而具款，乃是殺一奶子，函首而葬之，以屍易此良家之婦，私室蓄之。豪士乃全家棄市。吁，伍辭察獄，得無慎乎？"