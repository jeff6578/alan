
    峽口道士
    包湑
    開元中，峽口多虎。往來舟船，皆被傷害。自後但是有船將下峽之時，即頂一人充飼虎，方舉船無患。不然，則船中被害者眾矣。自此成例，船留一人上岸飼虎。經數日，其後有一船，內皆豪強，數內有一人單窮，被眾推出，令上岸飼虎。其人自度力不能拒，乃為出船，而謂諸人曰：「某貧窮，合為諸公代死，然人各有分定，苟不便為其所害，某別有懇誠，諸公能允許否？」眾人聞其語言甚切，為之愴然而問曰：「爾有何事？」其人曰：「某今便上岸，尋其虎蹤，當自別有計較。但懇為某留船灘下，至日午時若不來，即任船去也。」眾人曰：「我等如今便泊船灘下，不止住今日午時，兼為爾留宿，俟明日若不來，船即去也。」
    言訖，船乃下灘。其人乃執一長柯斧，便上岸，入山尋虎，並不見有人蹤，但見虎跡而已，林木深邃，其人乃見一路虎蹤甚稠，乃更尋之。至一山隘；泥極甚，虎蹤轉多。更行半里，即見一大石室，又有一石床，見一道士在石床上而熟寐，架上有一張虎皮。其人意是變虎之所，乃躡足，於架上取皮，執斧衣皮而立。道士忽驚覺，已失架上虎皮，乃曰：「吾合食妝，汝何竊吾皮？」其人曰：「我合食爾，爾何反有是言？」二人爭竟，移時不已。道士詞屈，乃曰：「君有罪於上帝，被謫在此為虎，令食一千人。吾今已食九百九十九人，唯欠汝一人，其數當足。吾今不幸，為汝竊皮，若不歸，吾必須別更為虎，又食一千人矣。今有一計，吾與汝俱獲兩全，可乎？」其人曰：「可也。」道士曰：「汝今但執皮還船中，剪髮及鬚鬢少許，剪指爪甲，兼頭面腳手，及身上各瀝少血二三升，以故衣三兩事裹之。待吾到岸上，汝可拋皮與吾，吾取披已，化為虎，即將此物拋與吾取而食之，即與汝無異也。」其人遂披皮執斧而歸。船中諸人驚訝，而備述其由。遂於船中，依虎所教待之。
    遲明，道士已在岸上，遂拋皮與之。道士取皮衣振迅，俄變成虎，哮吼跳躑，又拋衣與虎，乃嚙食而去。自後便不聞有虎傷人。眾言食人數足，自當歸天去矣。
    