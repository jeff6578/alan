
    廉廣
    馬總
    廉廣者，魯人也。因採藥於泰山，遇風雨，止於大樹下，及夜半雨晴，信步而行。俄逢一人，有若隱士，問廣曰：「君何深夜在此？」仍林下共坐，語移時。忽謂廣曰：「我能畫，可奉君法。」廣唯唯。乃曰：「我與君一筆，但密藏焉。即隨意而畫；當通靈。」因懷中取一五色筆以投之。廣拜謝訖，此人忽不見。
    爾後頗有驗，但秘其事，不敢輕畫。後因至中都縣，李令者，性好畫，又知其事。命廣至，飲酒，從容問之。廣秘而不言。李苦告之。廣不得已，乃於壁上畫鬼兵百餘，狀若赴敵。其尉趙知之，亦堅命之。廣又於趙廨中壁上，畫鬼兵百餘，狀若擬戰。其夕，兩處所畫之鬼兵俱出戰。李及趙既見此異，不敢留，遂皆毀所畫鬼兵。廣亦懼而逃往下邳。下邳令知其事，又切請廣畫。廣因告曰：「余偶夜遇一神靈，傳得畫法，每不敢下筆，其如往往為妖，幸察之。」其宰不聽，謂廣曰：「畫鬼兵即戰，畫物必不戰也。」因命畫一龍。廣勉而畫之，筆才絕，雲蒸霧起，飄風倏至，畫龍忽乘雲而上，致滂沱之雨，連日不止。令憂漂壞邑居，復疑廣有妖術，乃收廣下獄，窮詰之。廣稱無妖木。以雨猶未止，令怒甚。廣於獄內號泣，追告山神。其夜，夢神人言曰：「君當畫一大鳥，叱而乘之飛，即免矣。」廣及曙，乃密畫一大鳥，試叱之，果展翅。廣乘之，飛遠而去，直至泰山而下。尋復見神，謂廣曰：「君言洩於人間，固有難厄也。本與君一小筆，欲為君致福，君反自致禍，君當見還。」廣乃懷中探筆還之，神尋不見。廣因不復能畫。下邳畫龍，竟為泥壁。
    