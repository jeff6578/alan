
    廬江馮媼傳
    李公佐
    馮媼者，廬江裡中嗇夫之婦，窮寡無子，為鄉民賤棄。元和四年，淮楚大歉。媼遂食於舒，途經牧犢墅。暝值風雨，止於桑下。忽見路隅一室，燈燭熒熒。媼因詣求宿。見一女子，年二十餘，容服美麗。攜三歲兒，倚門悲泣。前，又見老叟與媼，據床而坐。神氣慘戚，言語呫囁！」，有若征索財物、追逐之狀。見馮媼至，叟媼默然捨去。女久乃止泣，入戶備餼食，理床榻，邀媼食息焉。媼問其故。女復泣曰：「此兒父，我之夫也。明日別娶。」媼曰：「向者二老人，何人也，於汝何求，而發怒？」女曰：「我舅姑也。今嗣子別娶，征我筐筥刀尺祭祀舊物，以授新人。我不忍與，是有斯責。」媼曰：「汝前夫何在？」女曰：「我淮陰令梁情女，適董氏七年。有二男一女。男皆隨父，女即此也。今前邑中重江，即其人也。江官為丞酇，家累巨產。」發言不勝嗚咽。媼不之異；又久困寒餓，得美食甘寢，不復言。女泣至曉。
    媼辭去，行二十里，至桐城縣。縣東有甲第，張簾帷，具羔雁，人物紛然，雲今夕有官家禮事。媼問其郎，即董江也。媼曰：「董有妻，何更娶焉？」邑人曰：「董妻及女亡矣。」媼曰：「昨宵我遇雨，寄宿董妻梁氏捨，何得言亡？」邑人詢其處，即董妻墓也。詢其二老容貌，即董江之先父母也。董江，本舒州人，裡中之人皆得詳之。有告董江者，董以妖妄罪之，令部者迫逐媼去。媼言於邑人，邑人皆為感歎。是夕，董竟就婚焉。元和六年夏五月，江淮從事李公佐使至京，回次漢南，與渤海高鉞，天水趙儹，河南字文鼎會於傳捨。宵話征異，各盡見聞。鉞具道其事，公佐為之傳。
    