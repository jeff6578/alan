
    鄧甲
    裴鉶
    寶歷中，鄧甲者，事茅山道士峭巖。峭巖者，真有道之士，藥變瓦礫，符召鬼神。甲精懇虔誠，不覺勞苦，夕少安睫，晝不安床。峭巖亦念之，教其藥，終不成；受其符，竟無應。道士曰：「汝於此二般無分，不可強學。」
    授之禁天地蛇術。寰字之內，唯一人而已。甲得而歸焉。至烏江，忽遇會稽宰遭毒蛇螫其足，號楚之聲，驚動閭裡，凡有術者，皆不能禁。甲因為治之，先以符葆其心，痛立止。甲曰：「須召得本色蛇，使收其毒，不然者，足將刖矣，是蛇疑人禁之，應走數里。」遂立壇於桑林中，廣四丈，以丹素周之。乃飛篆字，召十里內蛇。不移時而至，堆之壇上，高丈餘，不知幾萬條耳。後四大蛇，各長三丈，偉如汲桶，蟠其堆上。時百餘步草木，盛夏盡皆黃落。甲乃跌足攀緣上其蛇堆之上，以青筱敲四大蛇腦曰：「遣汝作五主，掌界內之蛇，焉得使毒害人？是者即住，非者即去。」甲卻下，蛇堆崩倒，大蛇先去，小蛇繼往，以至於荊只有一小蛇，土色，肖箸，其長尺餘，倍然不去。
    甲令異宰來，垂足，叱蛇收其毒。蛇初展縮，難之。甲又叱之，如有物促之，只可長數寸耳，有膏流出其背，不得已而張口向瘡吸之。宰覺其腦內有物，如針走下。蛇遂裂皮成水，只有脊骨在地。宰遂無苦，厚遺之金帛。時維揚有畢生，有常弄蛇於條，日戲於闤闠，遂大有資產，而建大第。及卒，其子鬻其第，無奈其蛇，因以金帛召甲。甲至，與一符，飛其蛇過城垣之外。始貨得宅。甲後至浮梁縣，時逼春風，有茶園之內，素有蛇毒，人不敢啜其茗，斃者已數十人，邑人知甲之神術，斂金帛，令去其害。甲立壇，召蛇王，有一大蛇如股，長丈餘，煥然錦色，其從者萬條，而大者獨登壇，與甲較其術。
    蛇漸立，首隆數尺，欲過甲之首；甲以杖上拄其帽而高焉。蛇首竟困，不能逾甲之帽，蛇乃路為水，余蛇皆斃。倘若蛇首逾甲，即甲為水焉。從此茗園遂絕其毒虺。甲後居茅山學道，至今猶在焉。
    