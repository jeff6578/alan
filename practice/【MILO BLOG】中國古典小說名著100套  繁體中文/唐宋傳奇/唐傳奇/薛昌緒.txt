
    薛昌緒
    范資
    岐王李茂貞霸秦隴也，涇州書記薛昌緒，為人迂僻，稟自天性。飛文染翰，即不可得之矣。與妻相見，亦有時，必有禮客。先命女僕通轉，往來數四，可之，然後秉燭造室。至於高談虛論，茶果而退，或欲詣韓房，其禮亦然。嘗曰：「某以繼嗣事重，輒欲卜其嘉會，必候請而可之。」及從涇帥統眾於天水，與蜀人相拒干青泥嶺，歧眾迫於輦運，又聞梁人入境，遂潛師宵遁，頗懼蜀人之掩襲。涇帥臨行，攀鞍忽記曰：「傳語書記，速請上馬。」連促之。薛在草庵下藏身，曰：「傳語太師，但請先行。今晨是某不樂日。」戎帥怒，使人提上鞍轎，捶其馬而逐之，尚以物蒙其面，云：「忌日禮不見客。」此蓋人妖也，秦隴人皆知之。
     