
    李使君
    康駢
    乾符-中，有李使君-出牧罷歸□，居在東洛-。深感一貴家舊恩，欲召諸子從容-。有敬愛寺僧聖剛者，常所往來，李因以具宴為說。僧曰："某與為門徒久矣。每觀其食，窮極水陸滋味；常饌必以炭炊，往往不愜其意。此乃驕逸成性，使君召之可乎？"李曰："若朱象髓、白猩唇，恐未能致；止於精辦小筵，亦未為難。"於是廣求珍異，俾妻孥親為調鼎，備陳綺席雕盤。選日邀致。
    弟兄列坐，矜持儼若冰玉。餚羞每至，曾不入口；主人揖之再三，唯沾果實而已。及至冰餐，具置一匙於口，各相眄良久，鹹若嚙檗吞針。李莫究其由，但以失飪為謝。
    明日復見聖剛，備述諸子情貌。僧曰：「前者所說豈謬哉！」既而，造其門而問之曰：「李使君特備一筵，餚饌可謂豐潔，何不略領其意？」諸子曰：「燔炙煎和未得法。」僧曰：「他物縱不可食，炭炊之餐，又嫌何事？」乃曰：「上人未知，凡以炭炊饌，先燒令熟，謂之『煉炭』，方可入爨；不然，猶有煙氣。李使君宅炭不經煉，是以難食。」僧拊掌大笑曰：「此則非貧道所知也！」
    及巢寇陷落，財產剽掠俱荊昆仲數人，乃與聖剛同竄，潛伏山谷，不食者至於三日，賊鋒稍遠，徒步將往河橋。道中小店始開，以脫粟為餐而賣。僧囊中有錢數百，買於土杯同食；腹枵既甚，膏粱之美不如。僧笑而謂之曰：「此非煉炭所炊，不知堪與郎君吃否？」皆低頭慚靦，無複詞對。
    