　　王知古
　　皇甫枚 
　　鹹通庚寅歲，盧龍軍節度使、檢校尚書、左僕射張直方抗表，請修入覲之禮。優詔允焉。先是，張氏世蒞燕土，民亦世服其恩。禮昭台之嘉賓，撫易水之壯士；地沃兵庶，朝廷每姑息之，洎直方之嗣事也，出綺紈之中，據方岳之上，未嘗以民間休戚為意；而酣酒於室，淫獸於原，巨賞狎於皮冠，厚寵襲於綠幘，暮年而三軍大怨。直方稍不自安。左右有為其計者，乃盡室西上至京。懿宗授之左武衛大將軍。而直方飛蒼走黃，莫親徼道之職，往往設罘罝於通道，則犬彘無遺。臧獲有不如意者，立殺之。或曰：「輦轂之下，不可專戮。」其母曰：「尚有尊於我子者乎？」則僭軼可知也。於是諫官列狀上，請收付廷尉，天子不忍置於法，乃降為昭王府司馬，俾分務洛師焉。直方至東京，既不自新，而慢游愈亟。洛陽四旁翥者走者，見皆識之，必群噪長嗥而去。
　　有王知古者，東諸侯之貢士也。雖薄涉儒術，而數奇不中春官選，乃退處於三川之上，以擊鞠飛觴為事，遨遊於南鄰北裡間。至是有聞於直方者。直方延之。睹其利喙瞻辭，不覺前席；自是日相狎。王辰歲，冬十一月，知古嘗晨興，僦舍無煙，愁雲塞望，悄然弗怡。乃徒步造直方第；至則直方急趨，將出田也。謂知古曰：「能相從乎？」而知古以祁寒有難色。直方顧謂僮曰：「取短皂袍來。」請知古衣之。知古乃上加麻衣焉，遂聯轡而去。出長夏門，則凝霰始零，由闕塞而密雪如往。乃渡伊水而東，南踐萬安山之陰麓，而韝弋之獲甚伙。傾羽觴，燒兔肩，殊不覺有嚴冬意。及乎霰開雪霽，日將夕焉，忽有封狐突起於知古馬首，乘酒馳三數里，不能及，又與獵徒相失。須臾，雀噪煙暝，莫知所如；隱隱聞洛城暮鐘，但仿惶於樵徑古陌之上。俄而，山川黯然，若一鼓將半，試長望，有炬火甚明，乃依積雪光而赴之。
　　復若十餘里，至則喬木交柯，而朱門中開，皓壁橫亙，真北闕之甲第也。知古及門，下馬，將徙倚以達旦。無何，小駟頓轡，閽者覺之，隔壁而問阿誰。知古應曰：「成周貢士太原王知古也。今旦有友人將歸於崆峒舊隱者，僕餞之伊水濱，不勝離觴，既摻袂，馬逸，復不能止，失道至此耳。遲明將去，幸無見讓。」閽曰：「此乃南海副使崔中丞之莊也。主父近承天書赴闕，郎君復隨計吏西征，此惟閨闈中人耳，豈可淹久乎。某不敢去留，請聞於內。」知古雖怵惕不寧，自度中宵矣，去將安適？乃拱立以候。
　　少頃，有秉蜜炬自內至者，振鑰管辟扉，引保母出。知古前拜，仍述厥由。母曰：「夫人傳語：主與小子，皆不在家，於禮無延客之道。然僻居與山藪接畛，豺狼所嗥，若固相拒，是見溺不救也。請捨外廳，翌日可去。」知古辭謝。乃從保母而入。過重門，門側廳事，奕櫨宏敞，帷幕鮮華，張銀燈，設綺席，命知古坐焉。酒三行，陳方丈之饌，豹胎魴腴，窮水陸之美。保母亦時來相勉。
　　食畢，保母復問知古世嗣官族及內外姻黨，知古具言之。
　　乃曰：「秀才軒裳令胄，金玉奇標，既富春秋，又潔操履，斯實淑媛之賢夫也。小君以鍾愛稚女，將及笄年，嘗托媒的，為求諧對久矣。今夕何夕，獲遘良人。潘、楊之睦可遵，鳳凰之兆斯在。未知雅抱何如耳？」知古斂容曰：「僕文愧金聲，才非玉潤；豈家室為望，惟泥塗是憂。不謂寵及迷津，慶逢子夜。聆好音於魯館，逼佳氣於秦台。二客遊神，方茲莫及；三星委照，唯恐不揚。倘獲托彼強宗，眷以佳偶，則生平所志，畢在斯乎。」保母喜，謔浪而入白。復出，致小君之命，曰：「兒自移天崔門，實秉懿範；奉蘋蘩之敬，如琴瑟之和。惟以稚女是懷，思配君子。既辱高義，乃葉夙心。
　　上京飛書，路且不遠；百兩陳禮，事亦非奢。忻慰孔多，傾矚而已。」知古磬折而答曰：「某蟲沙微類，分及湮淪；而鐘鼎高門，忽蒙採拾。有如白水，以奉清塵，鶴企鳧趨，惟待休旨。」知古復拜。保母戲曰：「他日錦雉之衣欲解，青鸞之匣全開；貌如月華，室若雲邃。此際頗相念否？」知古謝曰：「以凡近仙，自地登漢，不有所舉，孰能自媒。謹當誓彼襟靈，志之紳帶；期於沒齒，佩以周旋。」復拜。
　　少時，則燎沈當庭，良夜將艾。保母請知古脫服以休。既解麻衣，而皂袍見。保母誚曰：「豈有逢掖之士，而服從役元衣耶？」知古謝曰：「此乃假之與所游熟者，固非已有。」又問所從。答曰：「乃盧龍張直方僕射所借耳。」保母忽驚叫仆地，色如死灰。既起，不顧而走入宅，遙聞大叱曰：「夫人差事宿客，乃張直方之徒也！」復聞夫人者叫曰：「火急斥去，無啟寇讎！」於是婢子小豎輩，群出秉猛炬，曳白棓而登階。知古儴，避於庭中，四顧遜謝。罵言狎至，僅得出門。既出，已橫關闔扉，猶聞喧嘩未已。知古愕立道左，且怛久之。將隱頹垣，乃得馬於其下，遂馳走。遙望大火若燎原者，乃縱轡赴之。至則輸租車方飯牛附火耳。詢其所，則伊水東草店之南也。夏枕轡假寐。食頃，而震方洞然，心思稍安，乃揚鞭於大道。
　　比及都門，已有張直方騎數輩來跡矣。遙至其第。既而見直方，而知古憤懣不能言。直方慰之。坐定，知古乃述宵中怪事。直方起而撫髀曰：「山魑木魅，亦知人間有張直方耶？且止知古。復益其徒數十人，皆射皮飲胄者，享以卮酒豚肩。與知古復南出；既至萬安之北，知古前導，雪中馬跡宛然。直詣柏林下，則碑板廢於荒坎。樵蘇殘於茂林。中列大塚十餘，皆狐兔之窟宅，其下成蹊。於是，直方命四周張羅彀弓以待。內則秉蘊荷鍤，且掘且熏。少焉，有群狐突出，焦頭爛額者，罝羅罥掛者，應弦飲羽者，凡獲狐大小百餘頭以歸。
　　三水人曰：「嗟乎王生，生世不諧，而為狐貉所侮，況其大者乎。向若無張公之皂袍，則強死於穢獸之穴也。余時在洛敦化裡第，於宴集中，博士渤海徐公讜為余言之。豈曰語怪，亦以摭實，故傳之焉。」 