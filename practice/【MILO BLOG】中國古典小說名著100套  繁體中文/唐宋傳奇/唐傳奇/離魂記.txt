
    離魂記
    陳玄祐
    天授三年，清河張鎰因官家於衡州。性簡靜寡知友。無子，有女二人。
    其長早亡，幼女倩娘端妍絕倫。鎰外甥太原王宙，幼聰悟，美容範。鎰常器重，每曰：「他時當以倩娘妻之。」後各長成，宙與倩娘常私感想於寤寐，家人莫知其狀。後有賓僚之選者求之，鎰許焉。女聞而鬱抑，宙亦深恚恨。
    托以當調，請赴京，止之不可，遂厚遣之。宙陰恨悲慟，決別！」上船，日暮，至山郭數里。夜方半，宙不寐，忽聞岸上有一人行聲甚速，須臾至船。問之，乃倩娘徒行跣足而至。宙驚喜發狂，執手問其從來。泣曰：「君厚意如此，寢夢相感。今將奪我此志，又知君深情不易，思將殺身奉報，是以亡命來奔。」宙非意所望，欣躍特甚。遂匿倩娘於船，連夜遁去。倍道兼行，數月至蜀。
    凡五年生兩子。與鎰絕信。其妻常恩父母，涕泣言曰：「吾曩日不能相負，棄大義而來奔君。向今五年恩慈間阻，覆載之下，胡顏獨存也？」宙哀之曰：「將歸，無苦。」遂俱歸衡州。既至，宙獨身先至鎰家首謝其事。鎰曰：「倩娘病在閨中數年，何其詭說也？」宙曰：「見在舟中。」鎰大驚，促使人驗之。果見倩娘在船中，顏色怡暢。訊使者曰：「大人安否？」家人異之，疾走報鎰。室中女聞喜而起，飾妝更衣，笑而不語。出與相迎，翕然而台為一體，其衣裳皆重。其家以事不正，秘之。惟親戚間潛有知之者。後四十年間，夫妻皆喪。二男並孝廉擢第，至丞尉。玄祐少嘗聞此說而多異同，或謂其虛。大歷末，遇萊蕪縣令張仲規，因備述其本末。鎰則仲規堂叔，而說極備悉，故記之。
    